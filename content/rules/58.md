+++
title = "Коска ў складаназалежным сказе"
chapter = "Коска ў складаным сказе"
section = "Пунктуацыя"
weight = 58
draft = false
+++

1. Коска ставіцца:
<br>паміж галоўнай і даданай часткамі.
<br>Напрыклад:
<blockquote>_Пасаджу каля вёсак сады маладыя, каб ты вечна цвіла і ў шчасці расла, дарагая мая Беларусь_ (П.Панчанка).</blockquote>
<blockquote>_Яны выехалі з двара, калі апошняя жоўтая палоска зары дагарала на захадзе_ (У.Караткевіч).</blockquote>
<blockquote>_Каб любіць Беларусь нашу мілую, трэба ў розных краях пабываць..._ (А.Ставер).</blockquote>
<blockquote>_Дзяды і бацькі нашу мову стваралі, каб звонка звінела, была як агонь_ (П.Броўка);</blockquote>
паміж даданымі часткамі, якія адносяцца да адной і больш галоўных частак.
<br>Напрыклад:
<blockquote>_Глянь туды, дзе машыны спяваюць, дзе палае ў горане сталь, дзе рабочыя песні складаюць пад сталёвы напеў малатка_ (П.Трус).</blockquote>
<blockquote>_А там, дзе разам мы прайшлі, вясенні гул не моўкнуў, газоны пышна расцвілі, зазіхацелі вокны_ (М.Танк).</blockquote>
Калі даданая частка стаіць у сярэдзіне галоўнай, яна выдзяляецца коскамі з двух бакоў.
<br>Напрыклад:
<blockquote>_Над ускрайкам лесу, дзе пачыналіся жоўтыя пяскі, зазвінела песня ляснога жаваранка_ (Я.Колас).</blockquote>

2. Калі аднародныя даданыя часткі звязваюцца пры дапамозе адзіночных злучнікаў __і__, __ды__ (у значэнні «і»), __або__, __ці__, то паміж імі коска не ставіцца.
<br>Напрыклад:
<blockquote>_Я люблю часіну навальніцы, калі б’е пярун па ўсіх ладах і злуюцца ў хмарах бліскавіцы_ (П.Панчанка).</blockquote>
<blockquote>_Некаторыя ішлі далей, дзе было начальства і дзе раздаліся гэтыя нечаканыя выбухі_ (В.Быкаў).</blockquote>
<blockquote>_Як толькі разднела і ўзышло сонца, пачалі збірацца вучні_ (Я.Колас).</blockquote>
Перад супраціўнымі злучнікамі і перад злучнікам __і__, які паўтараецца паміж аднароднымі даданымі часткамі, коска ставіцца.
<br>Напрыклад:
<blockquote>_Нарадзіўся я ў маі, як сады вакол цвілі, а ў наднёманскім гаі распявалі салаўі_ (А.Русак).</blockquote>

3. Коска не ставіцца перад злучнікамі __і__, __ды__ (у значэнні «і»), __або__, __ці__, што звязваюць дзве галоўныя часткі, да якіх адносіцца агульная даданая частка.
<br>Напрыклад:
<blockquote>_Ужо сонца праглядвала праз вершаліны хвой і пачынала адчувацца гарачыня летняга дня, калі настаўнікі падышлі да балота_ (Я.Колас).</blockquote>
<blockquote>_Калі наступае глыбокая восень, над зямлёй нізка сцелецца туман або імжыць дробны дождж_ (К.Чорны).</blockquote>

4. Калі даданая частка звязваецца з галоўнай пры дапамозе састаўных падпарадкавальных злучнікаў (__перш чым__, __затым што__, __пасля таго як__, __для таго каб__, __па меры таго як__, __да таго часу пакуль__, __з прычыны таго што__, __нягледзячы на тое што__, __дзякуючы таму што__, __у сувязі з тым што__ і інш.), то коска ставіцца паміж даданай часткай і галоўнай, калі даданая пачынаецца такім злучнікам і стаіць перад галоўнай (злучнік не разрываецца).
<br>Напрыклад:
<blockquote>_З той пары як пайшлі на аблаву, цягнецца іх паляванне да сённяшніх дзён_ (А.Куляшоў).</blockquote>
<blockquote>_Для таго каб праца давала плённыя вынікі, трэба прывучыць да сталых і сур’ёзных адносін да яе з малых гадоў_ (Я.Колас).</blockquote>
<blockquote>_Па меры таго як неба святлела, цемра змянялася рэдкім лёгкім змрокам..._ (І.Мележ).</blockquote>
Калі даданая частка сказа стаіць пасля галоўнай, коска ставіцца або перад другой часткай састаўнога падпарадкавальнага злучніка, або перад гэтым злучнікам у поўным яго складзе ў залежнасці ад сэнсу.
<br>Напрыклад:
<blockquote>_Я гэту мову ўзяў сабе таму, што зашмат у ёй было гаротных песень_ (М.Танк).</blockquote>
<blockquote>_Бабка была спагадлівая да чужога гора, таму што сама перажыла шмат пакут і нягод_ (Ю.Пшыркоў).</blockquote>
<blockquote>_Ён паабяцаў не пакідаць галерэю да таго часу, пакуль не адкрыецца новая экспазіцыя._</blockquote>

5. У залежнасці ад сэнсу коска можа ставіцца пасля першай часткі састаўнога падпарадкавальнага злучніка.
<br>Напрыклад:
<blockquote>_Перад тым, як ісці ў поле, яна прыбірала ў хаце, мыла падлогу, лавы_ (Б.Сачанка).</blockquote>
<blockquote>_Па меры таго, як прыпыняўся дзе ў вёсцы Ельскі са сваім атрадам, прыпыняўся і Сцяпан_ (П.Пестрак).</blockquote>
<blockquote>_Нягледзячы на тое, што давялося несці на плячах тол і боепрыпасы, адстаючых не было_ (І.Мележ).</blockquote>
<blockquote>_Можа нават таму, што навокал было многа прастору, хлопцу раптам стала няўтульна_ (І.Чыгрынаў).</blockquote>

6. Коска не ставіцца перад __як__, __калі__, __што__ і інш., якія ўваходзяць у склад устойлівых выразаў тыпу _як не трэба лепш_, _як ні ў чым не бывала_, _калі б то ні было_, _што б там ні было_ і інш.
<br>Напрыклад:
<blockquote>_Усё было вылічана і вымеркавана як не трэба лепш_ (К.Чорны).</blockquote>
<blockquote>_Супакойся, прашу цябе. Што б там ні было, у нашых адносінах нічога не зменіцца_ (К.Крапіва).</blockquote>
У выразах _не хто іншы, як..._, _не што іншае, як..._ перад __як__ ставіцца коска.
<br>Напрыклад:
<blockquote>_Прыйшоў не хто іншы, як наш сусед._</blockquote>
<blockquote>_Гэта не што іншае, як цяга да тае самае стыхіі, у якой жылі іх ранейшыя продкі_ (К.Крапіва).</blockquote>

7. Калі побач стаяць два падпарадкавальныя злучнікі (ці злучнік і злучальнае слова), а таксама злучальны і падпарадкавальны злучнікі (у сказах з рознымі відамі сувязі), то паміж імі ставіцца коска.
<br>Напрыклад:
<blockquote>_Брыгадзе рабочых сказалі, што, калі своечасова будзе закончаны аб’ект, яны атрымаюць прэмію.</blockquote>
<blockquote>_Пот заліваў вочы, але, каб не выдаць сваёй слабасці, хлопец не кідаў вёслаў_ (І.Шамякін).</blockquote>

8. Перад другім злучнікам коска не ставіцца, калі галоўная частка пачынаецца словамі __дык__, __то__.
<br>Напрыклад:
<blockquote>_А яшчэ помніць ён [Алесь], што калі прыходзілі жаўнеры ў вёску, дык насміхаліся з усіх, абзываючы «мужыкамі»_ (П.Броўка).</blockquote>
<blockquote>_Ён чалавек дарма што сур’ёзны, а калі разгаворыцца, дык люба слухаць_ (К.Крапіва).</blockquote>
<blockquote>_Трэба было адпачыць, але Іван адчуваў, што калі ўпадзе ў снег, то напэўна болей ужо не ўстане_ (В.Быкаў).</blockquote>

9. Калі перад падпарадкавальным злучнікам ці злучальным словам стаіць адмоўе __не__ або злучальны злучнік (__і__, __ці__, __або__ і інш.), які звязаны з даданай часткай, то яна не аддзяляецца коскай ад галоўнай часткі.
<br>Напрыклад:
<blockquote>_Нам трэба ведаць не дзе ты быў, а што ты за дзень зрабіў._</blockquote>
<blockquote>_Ён спакойны і калі заўзята працуе, і калі адпачывае._</blockquote>

10. Даданая частка ў пазіцыі пасля галоўнай, выражаная толькі адным злучальным словам або спалучэннем слоў, коскай не аддзяляецца.
<br>Напрыклад:
<blockquote>_Яны паехалі і не сказалі куды._</blockquote>
<blockquote>_Невядома хто тут гаспадар._</blockquote>


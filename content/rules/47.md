+++
title = "Коска паміж словамі, якія паўтараюцца"
chapter = "Коска ў простым сказе"
section = "Пунктуацыя"
weight = 47
draft = false
+++

1. Коскай раздзяляюцца аднолькавыя словы і радзей – спалучэнні слоў, не звязаныя паміж сабой злучнікамі (за выключэннем __і__, __ды__), якія пераважна стаяць побач і паўтараюцца для сэнсавага падкрэслівання працягласці, бесперапыннасці дзеяння, для колькаснага або эмацыянальнага выдзялення прадметаў, з’яў, асоб, для ўзмацнення прыкметы і ступені якасці, сцвярджэння або адмаўлення і інш.
<br>Напрыклад:
<blockquote>_Плыве, плыве за хмарай хмара..._ (П.Трус).</blockquote>
<blockquote>_Не веру, не веру і не веру. Гэтага не магло быць_ (К.Крапіва).</blockquote>
<blockquote>_Ніколі, ніколі нідзе не забыць, як хлопцы выходзяць адранкам касіць_ (П.Броўка).</blockquote>
<blockquote>_І рэчка ёсць. А рыбы, рыбы!_ (Я.Колас).</blockquote>

2. Калі перад словам, якое паўтараецца, стаіць слова __толькі__ або __і толькі__ ці __іменна__, то коскамі выдзяляецца разам усё гэта спалучэнне.
<br>Напрыклад:
<blockquote>_Перад Лабановічам усплыў вобраз Ядвісі, і зноў аб ёй, толькі аб ёй, пачаў ён думаць_ (Я.Колас).</blockquote>
<blockquote>_Значыць, ты з ім, іменна ты з ім, а не ён з табою_ (А.Кулакоўскі).</blockquote>
<blockquote>_У яго, і толькі ў яго, хацела б яна вучыцца мужнасці, высакародству, адданасці справе_ (А.Васілевіч).</blockquote>

3. Калі перад кожным словам, якое паўтараецца, стаіць злучнік __і__, то перад ім ставіцца коска.
<br>Напрыклад:
<blockquote>_І гудуць, і гудуць па азімай раллі трактары_ (М.Танк).</blockquote>
<blockquote>_Глуха шэпча лес зялёны, і шуміць ён, і шуміць_ (Я.Колас).</blockquote>
Коска ставіцца перад далучальнымі злучнікамі __і__, __ды__, якія стаяць пры паўтораным слове з удакладненнем.
<br>Напрыклад:
<blockquote>_Я пакахаў цябе з дзяцінства, і пакахаў да слёз_ (П.Трус).</blockquote>

4. Коскай не раздзяляюцца пры паўторным ужыванні словы, якія стаяць побач:
<br>два словы, звязаныя адзіночнымі злучнікамі __і__, __ды__ (у значэнні __і__): <blockquote>_Хваля паветра дрыжыць і дрыжыць_ (Я.Колас).</blockquote>
<blockquote>_Кругом была вада і вада_ (Я.Маўр).</blockquote>
<blockquote>_Дні бягуць ды бягуць_ (Я.Колас);</blockquote>
два аднолькавыя або аднакаранёвыя словы, калі наступнае слова ўжываецца з адмоўем __не__: _было не было_, _прасі не прасі_, _хочаш не хочаш_, _дагоніш не дагоніш_, _купіў не купіў_, _злавіў не злавіў_, _дрэва не дрэва_, _брат не брат_, _і ён не ён_, _насіць не перанасіць_, _вазіць не перавазіць_, _прасіць не дапрасіцца_, _чакаць не дачакацца_, _капаць не дакапацца_, _сказаць не скажаш_, _зрабіць не зробіш_ і інш.;
<br>два аднолькавыя словы, калі наступнае слова ўжываецца з часціцай __дык__ і паўтараецца для ўзмацнення меры дзеяння, ступені якасці: _закінуў дык закінуў_, _падскочыў дык падскочыў_, _скакаць дык скакаць_, _страсянуў дык страсянуў_, _вецер дык вецер_, _паводка дык паводка_, _чалавек дык чалавек_. 
<blockquote>_Калі самалёт крута пайшоў уніз, Сашка не спалохаўся: скакаць дык скакаць_ (М.Лынькоў).</blockquote>


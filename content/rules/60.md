+++
title = "Правілы пастаноўкі двукроп’я"
chapter = "Двукроп’е"
section = "Пунктуацыя"
weight = 60
draft = false
+++

1. Двукроп’е ставіцца перад пералічэннем аднародных членаў, калі перад імі ёсць абагульняльнае слова (займеннік, прыслоўе, назоўнік) або словы __напрыклад__, __а іменна__.
<br>Напрыклад:
<blockquote>_Наогул яе [настаўніцу] любілі ўсе: вучні, настаўнікі, калгаснікі_ (І. Шамякін).</blockquote>
<blockquote>_Усе былі апрануты па-святочнаму: чысценька і прыгожа_ (Я.Колас).</blockquote>
<blockquote>_На прыгуменні, поруч з садам, павець з гумном стаяла радам, а пад паветкаю прылады: вазок, калёсы, панарады, старыя сані, восі, колы і вулляў некалькі на пчолы..._ (Я.Колас).</blockquote>
<blockquote>_На ўроках мовы праводзяцца розныя віды работ, напрыклад: дыктанты, сачыненні, пераказы і інш._</blockquote>

2. У афіцыйных паперах, дакументах, у навуковых працах, зрэдку ў мастацкіх тэкстах двукроп’е перад аднароднымі членамі ставіцца і тады, калі перад імі адсутнічае абагульняльнае слова.
<br>Напрыклад:
<blockquote>_Да заявы прыкладаюцца: ... ._</blockquote>
<blockquote>_На нарадзе прысутнічалі: ... ._</blockquote>
<blockquote>_Вучылішча рыхтуе: токараў, слесараў ... ._</blockquote>

3. Двукроп’е ставіцца перад пералічэннем аднародных азначэнняў, якія выражаны прыметнікам або назоўнікам ці займеннікам і адносяцца да паясняльнага папярэдняга назоўніка.
<br>Напрыклад:
<blockquote>_Вялася звычайная размова знаёмых людзей у першыя хвіліны сустрэчы: пра надвор’е, пра здароўе, пра навіны._</blockquote>

4. Калі аднароднымі членамі з папярэднім абагульняльным словам сказ не заканчваецца, то перад імі ставіцца двукроп’е, а пасля іх – працяжнік.
<br>Напрыклад:
<blockquote>_Рыбацкая снасць: сетка, нераткі, вуды – была адмысловая ў дзядзькі Марціна_ (Я.Колас).</blockquote>
<blockquote>_Бацька прыбраў з воза ўсё: плуг, барану, мяшкі з бульбай – і ўвайшоў у хату_ (М.Зарэцкі).</blockquote>

5. Двукроп’е ставіцца перад аднароднымі членамі, якія тлумачаць, удакладняюць значэнне папярэдніх слоў.
<br>Напрыклад:
<blockquote>_На скорым часе ранічкою Алесь у кепскім быў настроі: хадзіў, бурчаў, не змоўчваў маме, усё дагары вярнуў нагамі_ (Я.Колас).</blockquote>
<blockquote>_Яна ўзялася за работу: набрала бярэмя дроў, унесла ў хату і, запаліўшы газоўку, стала класці іх у печ_ (К.Чорны).</blockquote>

6. Двукроп’е ставіцца паміж часткамі бяззлучнікавага складанага сказа, калі ў другой частцы раскрываецца змест ці ўказваецца прычына таго, пра што гаворыцца ў папярэдняй частцы.
<br>Напрыклад:
<blockquote>_Аўгіня пускаецца на хітрасць: яна крута верне свой човен наперарэз Мартынаваму чоўну_ (Я.Колас).</blockquote>
<blockquote>_Яна дамаглася свайго: сталовая ўжо красавалася жоўтай страхою_ (П.Броўка).</blockquote>
<blockquote>_Але пагаварыць яму так і не ўдалося: гаспадыня запрашала гасцей за стол_ (Я.Колас).</blockquote>

7. Двукроп’е можа ставіцца паміж трыма часткамі бяззлучнікавага складанага сказа, у якім кожная наступная частка ў адносінах да папярэдняй абазначае прычыну, выражае ўдакладняльна-тлумачальнае значэнне і інш.
<br>Напрыклад:
<blockquote>_Але справа тут не ў часе была: недаверлівыя залацінцы другое мелі ў думках: каб не прыбраў часам гэты інструктар і сад, і агарод, і сенакос_ (Я.Колас).</blockquote>
<blockquote>_Прашу: хоць раз задумайцеся, людзі: на што мы трацім лепшыя гады?_ (А.Бачыла).</blockquote>

8. Двукроп’е ставіцца паміж дзвюма часткамі бяззлучнікавага складанага сказа, першая з якіх заканчваецца дзеясловамі __бачыць__, __глядзець__, __разгледзецца__, __чуць__, __адчуць__, __адчуваць__, __заўважыць__, __зразумець__, __ведаць__, __верыць__, __казаць__, __разумець__ і інш., пры дапамозе якіх указваецца, што далей будзе ісці паведамленне пра які-небудзь факт, падзею, з’яву і пад.
<br>Напрыклад:
<blockquote>_[Зося] заўважыла: Янка ўжо там, за вушаком дзвярэй_ (Г.Далідовіч).</blockquote>
<blockquote>_Праз туман разгледзеўся цяпер я: над палянай жоўкне поўны месяц_ (М.Лужанін).</blockquote>
<blockquote>_Адным словам сказаць, усе бачылі: яна і прыгожая, і ўдалая_ (К.Чорны).</blockquote>
<blockquote>_Няхай усё гэта песня нагадала, але я веру: устане горад мой_ (М.Танк).</blockquote>
<blockquote>_Алесь зразумеў: нервовасць Кастуся можа сапсаваць справу_ (У.Караткевіч).</blockquote>
<blockquote>_Праз вокны відаць: на ўсходзе разгараецца раніца_ (М.Лупсякоў).</blockquote>

9. Двукроп’е ставіцца пасля сказаў або слоў, якія ўводзяць у тэкст простую мову.
<br>Напрыклад:
<blockquote>_Лагодненька ўмее гаварыць дзед Павал: «Не хадзі ты, Агатка, далёка»_ (Я.Колас).</blockquote>
<blockquote>_Ціха шэпчуць за парканам дзеці: «Вунь новая настаўніца ідзе»_ (С.Грахоўскі).</blockquote>
<blockquote>_Рая прапанавала: «Хлопцы, дзяўчаты! Давайце наведаем Данілу Платонавіча!»_ (І.Шамякін).</blockquote>
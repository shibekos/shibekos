+++
title = "Правілы пастаноўкі працяжніка"
chapter = "Працяжнік"
section = "Пунктуацыя"
weight = 61
draft = false
+++

1. Працяжнік ставіцца паміж дзейнікам і выказнікам:
<br>калі абодва галоўныя члены сказа выражаны назоўнікам у назоўным склоне і пры выказніку адсутнічае дзеяслоў-звязка.
<br>Напрыклад:
<blockquote>_Мінск – сталіца, гордасць наша, слава ўсёй краіны_ (Я.Купала).</blockquote>
<blockquote>_Матчыны рукі – залатыя рукі_ (І.Мележ).</blockquote>
<blockquote>_Фразеалогія – раздзел мовазнаўства, які вывучае семантычныя, граматычныя і стылістычныя асаблівасці ўстойлівых выразаў._</blockquote>
<blockquote>_Прастора і час – усеагульныя формы каардынацыі з’яў і падзей;_</blockquote>
калі абодва галоўныя члены ці адзін з іх выражаны неазначальнай формай дзеяслова.
<br>Напрыклад:
<blockquote>_Вучыцца ў народа – задача кожнага пісьменніка_ (К.Чорны)</blockquote>
<blockquote>_Хату зрабіць – не скрынку збіць_ (Прыказка).</blockquote>
<blockquote>_Дзетак узгадаваць – не грыбкоў назбіраць_ (Прыказка);</blockquote>
калі перад выказнікам ёсць словы гэта, вось, значыць, гэта значыць, гэта ёсць.
<br>Напрыклад:
<blockquote>_Паэзія – гэта пакута і радасць, праклён і бязлітаснасць, споведзь і гордасць_ (П.Панчанка).</blockquote>
<blockquote>_Кожны чалавек – гэта цэлы свет_ (К.Чорны).</blockquote>
<blockquote>_Цімох і Гануля – вось роўная пара_ (Я.Купала).</blockquote>
<blockquote>_Ігнараваць мову – гэта значыць ігнараваць народ, нацыю_ (П.Пестрак);</blockquote>
калі дзейнік і выказнік выражаны лічэбнікамі або адзін з іх выражаны назоўнікам у назоўным склоне, а другі – лічэбнікам ці колькасна-іменным спалучэннем.
<br>Напрыклад:
<blockquote>_Пяць і тры – восем._</blockquote>
<blockquote>_Шэсцьдзясят і пяцьдзясят – сто дзесяць._</blockquote>
<blockquote>_Плошча Нарачы – восемдзясят квадратных кіламетраў._</blockquote>
<blockquote>_Плошча басейна Нёмана – 98,2 тыс. км2;_</blockquote>
калі выказнікам выступае ўсечаная форма дзеяслова, выклічнік або гукапераймальнае слова.
<br>Напрыклад:
<blockquote>_Уладзік зараз – шмыг у дзверы_ (Я.Колас).</blockquote>
<blockquote>_А куля – дзык! А другая ў руку_ (Я.Брыль).</blockquote>
<blockquote>_Я – хоп за павады! Конь спужаўся, а я – скок на яго_ (Я.Колас).</blockquote> 

2. Працяжнік ставіцца перад абагульняльным словам пасля аднародных членаў.
<br>Напрыклад:
<blockquote>_І двор, і дарога, і лес – усё было занесена белым снегам_ (І.Пташнікаў).</blockquote>
<blockquote>_Адчуванне дакладнасці слова, уменне карыстацца ім, культура мовы і пісьменнасць – усё залежыць ад таго, як загучала слова, пачутае ў маленстве_ (В.Вітка).</blockquote>

3. Калі пасля аднародных членаў перад абагульняльным словам ужыта пабочнае слова або спалучэнне слоў __словам__, __адным словам__, __карацей кажучы__, то працяжнік ставіцца перад пабочным словам, а пасля яго – коска.
<br>Напрыклад:
<blockquote>_Начны лес, ціхі, ледзь улоўны гул маразявых сосен, цішыня лясных нетраў – адным словам, усё настройвала на роздум_ (М.Зарэцкі).</blockquote>

4. Калі аднародныя члены сказа стаяць у сярэдзіне сказа пасля абагульняльнага слова, то перад імі ставіцца двукроп’е, а працяжнік – пасля іх.
<br>Напрыклад:
<blockquote>_Хутка ўсё: неба, і дарога, і чэзлыя балотныя хмызнякі – патанула ў снежнай завірусе_ (Я.Колас).</blockquote>
<blockquote>_Усё: і хмурнае неба, і мёрзлая чорная зямля – было ахоплена нечым сумным, халодным і грозным_ (К.Чорны).</blockquote> 

5. Працяжнік ставіцца паміж аднароднымі членамі сказа, калі прапушчаны супраціўны злучнік.
<br>Напрыклад:
<blockquote>_Не плача – смяецца шчаслівая маці_ (М.Багдановіч).</blockquote>
<blockquote>_На чарговым прыпынку ў пярэднія дзверы не ўвайшоў – ускочыў малады, як і шафёр, хлопец_ (Ф.Янкоўскі).</blockquote>
<blockquote>_Гаспадар павёў яго не ў жылы катэдж – у лазню…_ (І.Шамякін).</blockquote>
<blockquote>_Не сваімі – чужымі нагамі гаспадар падышоў да каня_ (П.Глебка).</blockquote>

6. Працяжнік ставіцца перад злучнікам і паміж двума членамі сказа, калі другі з іх выражае вынік, хуткую змену падзей, нечаканасць.
<br>Напрыклад:
<blockquote>_А ўбачыў Машу – і адразу падабрэў_ (І.Шамякін).</blockquote>
<blockquote>_Зірнеш – і зрэдку дзе ўбачыш адзінокі яблык, што блішчыць між лісця на апошнім сонцы_ (Я.Сіпакоў).</blockquote>

7. Калі злучнік і звязвае два аднародныя выказнікі, з якіх другі выражаны ўсечанай формай дзеяслова, то паміж імі заўсёды ставіцца працяжнік – перад злучнікам або пасля яго.
<br>Напрыклад:
<blockquote>_Пахіснулася хвоя – і бразь на зямлю_ (Я.Колас).</blockquote>
<blockquote>_Да рэчкі жаданай прабраліся хлопцы і – стоп!_ (Я.Колас).</blockquote>

8. Працяжнік ставіцца перад недапасаваным азначэннем, выражаным неазначальнай формай дзеяслова ці спалучэннем з гэтай формай.
<br>Напрыклад:
<blockquote>_Усіх непакоіла адна думка – выстаяць_ (М.Лынькоў).</blockquote>
<blockquote>_Міканор успомніў бацькаў наказ – паглядзець, ці не прадаюць кос_ (І.Мележ).</blockquote>

9. Працяжнік ставіцца перад неразвітым або развітым прыдаткам, які стаіць у канцы сказа:
<br>калі ў прыдатку тлумачыцца, удакладняецца змест азначаемага назоўніка і перад ім без змянення сэнсу можна ўставіць словы іменна, а іменна.
<br>Напрыклад:
<blockquote>_Пацягнуўся лес сцяною – ельнік, дуб і хваіна_ (Я.Колас).</blockquote>
<blockquote>_За ўвесь час яна ні разу не глянула на свайго суседа – Лабановіча_ (Я.Колас);</blockquote>
калі прыдатак адносіцца да займенніка.
<br>Напрыклад:
<blockquote>_Наперадзе ішоў ён – таварыш Дарожка_ (П.Пестрак).</blockquote>
<blockquote>_Вось яна – дзявочая пекната_ (І.Шамякін).</blockquote>
<blockquote>_Ён паспеў ужо коратка перазнаёміцца з усімі ў гэтым доме і стаць быццам сваім чалавекам – гэты малады і вясёлы хлопец_ (К.Чорны);</blockquote>
калі неабходна падкрэсліць адценне самастойнасці прыдатка.
<br>Напрыклад:
<blockquote>_А вось і сам гаспадар гэтай хаты – Трахім_ (К.Крапіва).</blockquote>
<blockquote>_Андрэй сядзеў, апёршыся на край стала, і дапытліва пазіраў на людзей – на моладзь і старых_ (П.Пестрак).</blockquote>

10. Працяжнік ставіцца ў няпоўных складаных сказах на месцы прапушчанага члена сказа.
<br>Напрыклад:
<blockquote>_З аднаго боку дарогі стаяў рэдкі хвойнік, а з другога – кусты ядлоўцу, а далей – алешнік_ (Я.Колас).</blockquote>
<blockquote>_Раны гояцца часам, а дружбаю – гора_ (А.Куляшоў).</blockquote>
<blockquote>_Вось прабегла імгненне, затым – залатая мінута_ (Я.Янішчыц).</blockquote>

11. Калі ўстаўная канструкцыя знаходзіцца паміж часткамі, дзе павінна ставіцца коска, або ў канцы самой устаўной канструкцыі ёсць гэты знак прыпынку, то коска спалучаецца з працяжнікам і ставіцца перад другім працяжнікам.
<br>Напрыклад:
<blockquote>_Каб дабрацца да надзелу цёткі Насці – так завуць жонку бацькавага брата, – трэба прайсці каля будкі, у якой яшчэ нядаўна яны жылі…_ (І.Навуменка).</blockquote>
<blockquote>_Дзяўчына – мачыха дазналася ўжо, што завуць яе Параска, – прывяла воз на двор «воласці», сказала, што яна жыве тут, на першым паверсе, з боку двара_ (І.Мележ).</blockquote>

12. Працяжнік ставіцца паміж часткамі складаназлучанага сказа, калі ў другой частцы падкрэсліваецца вынік у адносінах да першай, калі перадаецца нечаканасць, хуткая змена падзей або супрацьпастаўленне.
<br>Напрыклад:
<blockquote>_Момант – і ў веснічках паказалася Аленка…_ (Я.Колас).</blockquote>
<blockquote>_Сярэдзіна кастрычніка – і такі мароз_ (І.Шамякін).</blockquote>
<blockquote>_Пытаўся, шукаў – і ні слыху ў адказ, ні следу нідзе, ні далёкага рэха_ (П.Панчанка).</blockquote>
<blockquote>_Узяўся чытаць – і не чыталася_ (М.Гарэцкі).</blockquote>

13. Працяжнік ставіцца ў бяззлучнікавых сказах паміж часткамі:
<br>калі ў першай частцы ўказваецца на ўмову або час дзеяння, пра якое паведамляецца ў другой частцы.
<br>Напрыклад:
<blockquote>_Запяеш па душы, дасі ўцехі гасцям – поўны гуслі насыплю дукатаў_ (Я.Купала).</blockquote>
<blockquote>_Вецер загуляе – хвойнік, лозы гнуцца_ (Я.Колас).</blockquote>
<blockquote>_Падрасцеш вялікі – раскажу тады_ (П.Глебка);</blockquote>
калі ў другой частцы паказваецца вынік або робіцца вывад з таго, пра што паведамляецца ў першай частцы.
<br>Напрыклад:
<blockquote>_Шмат зорак у небе – добра жывёла расплодзіцца. Густая шэрань на галіны лягла – ад яблыкаў, ад ігруш дрэвы да самай зямлі прыгнуцца_ (Л.Дайнека).</blockquote>
<blockquote>_Ранак луг расой купае – дзень гарачы будзе_ (А.Бачыла);</blockquote>
калі змест частак супрацьпастаўляецца ці супастаўляецца.
<br>Напрыклад:
<blockquote>_Клікнуць хацелася – голас замёр_ (П.Броўка).</blockquote>
<blockquote>_Маці будзіла снедаць – ён не ўстаў_ (І.Навуменка);</blockquote>
калі ў сказе гаворыцца пра хуткую змену падзей або ў другой частцы паказваецца неадпаведнасць, нечаканы вынік таго, пра што паведамляецца ў першай частцы.
<br>Напрыклад:
<blockquote>_Бліснула маланка – стала відна як удзень_ (С.Грахоўскі).</blockquote>
<blockquote>_Глянуў я туды-сюды – нікога не відаць_ (Я.Колас).</blockquote>
<blockquote>_Ён паслухаў – ціха ўсюды_ (Я.Колас);</blockquote>
калі апошняя частка з’яўляецца абагульняльнай у адносінах да папярэдніх.
<br>Напрыклад:
<blockquote>_Ціха булькатала вада ў канаве, сыпалася лісце, чырыкалі недзе вераб’і – усё гэта было такім звыклым, добрым, прыгожым_ (М.Гамолка).</blockquote>
<blockquote>_Дол засланы шышкамі, цвіце сунічнік, бруснічнік, перагукваюцца птушкі, звіняць камары – усё тут знаёмае…_ (І.Навуменка);</blockquote>
калі другая частка з’яўляецца далучальным сказам.
<br>Напрыклад:
<blockquote>_І разгарэлася ігрышча – даўно такога не было_ (Я.Колас).</blockquote>
<blockquote>_Андрэй быў у добрым гуморы – гэта адразу кідалася ў вочы_ (М.Зарэцкі);</blockquote>
калі другая частка з’яўляецца параўнаннем у адносінах да першай.
<br>Напрыклад:
<blockquote>_Слова сказаў – сякераю адсек_ (Прыказка).</blockquote>

14. Працяжнік ставіцца паміж двума словамі, якія абазначаюць прасторавыя, часавыя або колькасныя межы (гэтыя словы замяняюць словазлучэнні з прыназоўнікамі __ад__ (__з__) … __да__.
<br>Напрыклад:
<blockquote>_Пасажырскі поезд «Мінск – Масква» прыбыў на станцыю Орша._</blockquote>
<blockquote>_Яр быў метры чатыры ў шырыню, метраў пятнаццаць – дваццаць глыбінёю, а ў даўжыню цягнуўся метраў на шэсцьдзесят_ (У.Караткевіч).</blockquote>

15. Працяжнік ставіцца паміж двума ці некалькімі найменнямі ў назвах вучэнняў, законаў, падзей і інш.
<br>Напрыклад:
<blockquote>_Закон захавання матэрыі Ламаносава – Лавуазье быў вялікім навуковым адкрыццём ХVІІІ стагоддзя._</blockquote>
<blockquote>_Шахматны матч Карпаў – Каспараў закончыўся ўнічыю._</blockquote>

16. Працяжнік не ставіцца, калі выказнік, выражаны ўсечанай формай дзеяслова, інтанацыйна не выдзяляецца.
<br>Напрыклад:
<blockquote>_Я тым часам шмыг за дзверы_ (З.Бядуля).</blockquote>
<blockquote>_Даніла шусь тут у вароты з жалезным ёмкім сахаром_ (Я.Колас).</blockquote>

17. Працяжнік паміж дзейнікам і выказнікам, выражанымі назоўнікам або назоўнікам і займеннікам ці прыметнікам, не ставіцца:
<br>калі паміж галоўнымі членамі сказа стаіць прыслоўе або часціца.
<br>Напрыклад:
<blockquote>_А мой бацька таксама партызан_ (І.Шамякін).</blockquote>
<blockquote>_Дзед Талаш не проста праваднік у Букрэевай разведцы_ (Я.Колас);</blockquote>
калі паміж галоўнымі членамі сказа стаіць пабочнае слова ці адасоблены член сказа (акрамя прыдатка).
<br>Напрыклад:
<blockquote>_Хлопцы, відаць, добрыя рыбакі_ (Я.Сіпакоў).</blockquote>
<blockquote>_Хлопец, апрануты ў салдацкі шынель, наш зямляк_ (К.Чорны);</blockquote>
калі дзейнік стаіць пасля выказніка.
<br>Напрыклад:
<blockquote>_Страшэнны штукар і свавольнік гэты Нёман_ (Я.Колас);</blockquote>
калі перад выказнікам ёсць адмоўе __не__.
<br>Напрыклад:
<blockquote>_Сам сабе чалавек не вораг_ (Прыказка).</blockquote>
<blockquote>_Сляпы сляпому не павадыр_ (Прыказка);</blockquote>
калі пры выказніку ўжываюцца параўнальныя злучнікі __як__, __усё роўна як__, __быццам__, __быццам бы__, __бы__, __нібы__, __што__.
<br>Напрыклад:
<blockquote>_Жыта як сцяна_ (І.Навуменка).</blockquote>
<blockquote>_Аблокі нібы воўна_ (Я.Янішчыц).</blockquote>
<blockquote>_Вясенні луг што выстаўка народнага мастацтва_ (І.Шамякін);</blockquote>
калі дзейнік выражаны асабовым займеннікам, а выказнік – назоўнікам у назоўным склоне.
<br>Напрыклад:
<blockquote>_Пасівелы мой лес, я твой вечны паклоннік, я твой вечны даўжнік_ (Я.Сіпакоў);</blockquote>
калі дзейнік выражаны назоўнікам, а выказнік – прыметнікам.
<br>Напрыклад:
<blockquote>_Неба чыстае, васільковае_ (А.Якімовіч).</blockquote>
<blockquote>_У познюю восень вада пад мастком чыстая і халодная_ (К.Чорны).</blockquote> 

18. Працяжнік можа ставіцца пры сэнсава-інтанацыйным выдзяленні:
<br>выказніка.
<br>Напрыклад:
<blockquote>_Рак – не рыба, кажан – не птушка_ (Прыказка).</blockquote>
<blockquote>_Лёдам гасцінец мой выбіты, выліты, лёд – як магіла сама_ (Я.Купала).</blockquote>
<blockquote>_Я – чалавек, мне трэба жыць, тварыць, а не гарэць у полымі напалму_ (А.Зарыцкі).</blockquote>
<blockquote>_Неба – высокае, блакітнае_ (Я.Маўр);</blockquote>
двух ці больш дапасаваных азначэнняў, што стаяць звычайна ў канцы сказа.
<br>Напрыклад:
<blockquote>_Сонца зайшло, і пачалося змярканне – ціхае, свежае, з расой і камарамі_ (Я.Брыль).</blockquote>
<blockquote>_Запальваліся то тут, то там зоры – вясёлыя, мігатлівыя_ (Б.Сачанка).</blockquote>
<blockquote>_Паказалася нават сонца – чырвонае, нізкае_ (Б.Сачанка);</blockquote>
прыдатка або групы аднародных прыдаткаў, якія стаяць у сярэдзіне сказа пасля азначаемага назоўніка, калі неабходна падкрэсліць самастойнасць прыдаткаў.
<br>Напрыклад:
<blockquote>_Начны драпежнік – сава – бясшумна плыве ў паветры_ (В.Вольскі).</blockquote>
<blockquote>_Грабцы – дзяўчаты, маладзіцы – штораз варушацца жывей, бо чуюць голас навальніцы_ (Я.Колас).</blockquote>
Калі патрабуецца пастаноўка пасля адасобленага прыдатка коскі, то другі працяжнік апускаецца: 
<blockquote>_Падаюць сняжынкі – дыяменты-росы, падаюць бялюткі за маім акном_ (П.Трус);</blockquote>
даданых членаў сказа, якія знаходзяцца ў канцы сказа.
<br>Напрыклад:
<blockquote>_Каля школы шчабяталі дзеці – звонка, радасна_ (Я.Колас);</blockquote>
даданай часткі складаназалежнага сказа, якая можа знаходзіцца перад галоўнай часткай або пасля яе.
<br>Напрыклад:
<blockquote>_Цаніце чалавека заўсёды пры жыцці. Калі заплюшчыць векі – ён згіне ў небыцці_ (П.Панчанка).</blockquote>
<blockquote>_Што думаў бацька – не ведаю_ (Я.Брыль).</blockquote>
<blockquote>_Хто птушку пакрыўдзіць – той сам сабе здрадзіць_ (П.Панчанка).</blockquote>
<blockquote>_Тады магутная краіна – калі пявучы ў ёй народ_ (Я.Янішчыц).</blockquote>
<blockquote>_Смяюся, калі плакаць трэба. Журба – калі на вуснах смех_ (Я.Янішчыц).</blockquote>

19. Працяжнік можа ставіцца ў няпоўных простых сказах на месцы прапушчанага члена сказа.
<br>Напрыклад:
<blockquote>_Па суседству з Белым возерам знаходзіцца другое – Чорнае_ (В.Вольскі).</blockquote>
<blockquote>_Праз шум эшалона прарваўся недалёкі гарматны выбух. Затым яшчэ некалькі – большай сілы_ (І.Мележ).</blockquote>
<blockquote>_У цёмным небе – карагоды сіняватых зорак_ (М.Багдановіч).</blockquote>

20. Працяжнік можа ставіцца ў сказе, каб пазбегнуць двухсэнсоўнасці выказвання.
<br>Напрыклад:
<blockquote>_Ты што – забыўся? Параўн.: Ты што&#769; забыўся?_</blockquote>
<blockquote>_І якія людзі незвычайныя – таленты! Параўн.: І якія людзі – незвычайныя таленты!_</blockquote>

21. Працяжнік можа ставіцца для выдзялення ўстаўных канструкцый.
<br>Напрыклад:
<blockquote>_Алеся – ёй было ўжо каля дзесяці гадкоў – сядзела за праснічкаю_ (Я.Колас).</blockquote>
<blockquote>_Балота зрабілася сівое ад попелу, і па ім – уначы было відаць з вёскі – бегаў агонь, адгаралі высушаны альшэўнік і ніцая лаза, што раслі высока на куп’і_ (І.Пташнікаў).</blockquote>

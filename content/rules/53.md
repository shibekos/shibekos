+++
title = "Коска пры зваротку"
chapter = "Коска ў простым сказе"
section = "Пунктуацыя"
weight = 53
draft = false
+++

1. Коскамі выдзяляюцца звароткі ў пачатку, у сярэдзіне і ў канцы сказа разам са словамі, якія адносяцца да іх.
<br>Напрыклад:
<blockquote>_Сонца, умыйся расою на світальнай зары_ (А.Бялевіч).</blockquote>
<blockquote>_Занімай, Беларусь маладая мая, свой пачэсны пасад між народамі!.._ (Я.Купала).</blockquote>
<blockquote>_Народ пранясе цябе, родная мова, святлом незгасальным у сэрцы сваім_ (М.Танк).</blockquote>
<blockquote>_Дык уздымі свой голас-звон з глыбінь душы, пясняр свабоды_ (К.Буйло).</blockquote>
<blockquote>_Відаць, па сур’ёзных справах да нас, Надзя?_ (М.Лынькоў).</blockquote>

2. Калі зваротак раздзяляецца на часткі іншымі словамі, то кожная з іх выдзяляецца коскамі.
<br>Напрыклад:
<blockquote>_Ой ты, мая рыбка, спі, залатая!_</blockquote> 

3. Калі паміж звароткамі-паўторамі ёсць займеннік ты або вы, то ён адносіцца да першага зваротка і коска ставіцца пасля займенніка.
<br>Напрыклад:
<blockquote>_Лета ты, лета прыгожа-квяцістае, колькі ты ўносіш аздобы з сабой!_ (Я.Купала).</blockquote>
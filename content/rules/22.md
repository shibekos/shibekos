+++
title = "Прыстаўкі"
chapter = "Правапic некаторых марфем"
section = "Арфаграфія"
weight = 22
draft = false
+++

1. Да прыставак __аб-__, __ад-__, __над-__, __пад-__, __раз-__ (__рас-__), __с-__ (__з-__), __уз-__ (__ус-__) пры спалучэнні з марфемамі, якія пачынаюцца збегам зычных, далучаецца дадатковае __а__: _абарваць_ (_абрываць_), _абагнаць_ (_абганяць_), _адаспаць_ (_адсыпацца_), _адапхнуць_ (_адпіхваць_), _сабраць_ (_збяру_), _сарваць_ (_зрываць_), _надагнуць_ (_надгінаць_), _падаспець_, _сатлелы_, _абамлець_. Дапускаецца напісанне ўстаўнога __а__ для раздзялення двух губных гукаў: _абабягаць_, _абаперціся_.

2. Прыстаўка __су-__ пішацца:
<br>у назоўніках, дзе __су-__ выдзяляецца толькі гістарычна: _сусед_, _сувой_, _сувязь_, _супын_, _супынак_, _сутаргі_, _сумятня_, _супастат_, _супоня_, _суткі_, _сутокі_, _суцяга_, _сумёт_, _сустаў_;
<br>у новых утварэннях, калі ёсць слова і без __су-__: _суграмадзянін_, _супалімер_, _сукрэдытор_, _сукіраўнік_, _супастаўшчык_, _сучлен_, _суапякун_, _супрацоўнік_, _суродзіч_, _сунаймальнік_, _суспадчыннік_, _суадказчык_, _сузабудоўшчык_, _сувыканаўца_ і інш.;
<br>у словах, якія без __су-__ не ўжываюцца: _суквецце_, _сузор’е_, _суладдзе_, _сугучча_, _суглінак_, _супесак_, _сукравіца_, _сузіральнік_, _сумежжа_.

3. Прыстаўка __су-__ пішацца:
<br>у дзеясловах: _суадносіць_, _супадпарадкоўваць_, _сумяшчаць_, _суіснаваць_, _сустракаць_, _сутыкацца_, _супярэчыць_, _супастаўляць_, _супадаць_;
<br>у прыметніках: _сумежны_, _сукупны_, _суладны_, _сугучны_, _сучасны_, _сувымяральны_, _супольны_, _сумесны_, _суцэльны_;
<br>у прыслоўях: _су&#769;праць_ (_супро&#769;ць_).

4. Прыстаўка __су-__ захоўваецца ў лексемах, словаўтваральна звязаных са словамі, што маюць прыстаўку __су-__: _сутачны_ (_суткі_), _суцяжнічаць_ (_суцяга_), _сурэдактарстваваць_ (_сурэдактар_), _суапякунства_ (_суапякун_), _сузіранне_ (_сузіраць_), _сумяшчальнік_ (_сумяшчаць_), _сустрэчны_ (_сустрэча_), _супярэчлівасць_ (_супярэчлівы_), _сумежнасць_ (_сумежны_), _супольнасць_ (_супольны_), _сумесна_ (_сумесны_), _насуперак_ (_супраць_) і інш.

5. Прыстаўка __са-__ пішацца:
<br>у некаторых назоўніках, дзе прыстаўка выдзяляецца толькі гістарычна: _сасуд_, _савет_, _сабор_, _саюз_, _саслоўе_;
<br>у запазычаннях і кальках (пераважна з рускай мовы): _саіскальнік_, _сакурснік_, _садружнасць_, _сатрапезнік_, _сачыненне_, _састаў_, _саслужывец_ і інш.

6. Прыстаўка __са-__ захоўваецца:
<br>у лексемах, словаўтваральна звязаных са словамі з прыстаўкай __са-__: _саўдзел_ (_саўдзельнік_), _саслоўны_ (_саслоўе_), _састыкоўванне_ (_састыкаваць_), _састаўляць_ (_састаў_), _сашчэпка_ (_сашчапіць_), _сапраўды_ (_сапраўдны_) і інш.;
<br>у дзеясловах, калі __са-__ з’яўляецца варыянтам __с-__ (перад збегам зычных): _садраць_ (_здзяру_), _сагнаць_ (_зганю_), _саскочыць_, _сажмурыць_, _сасмажыць_, _саслабець_, _сасватаць_, _састроіць_, _сашмаргнуць_, _сашпіліць_, _саштурхнуць_, _сасмягнуць_, _сагнуць_, _саграшыць_, _сашчыкнуць_, _сашчапіць_ і інш.;
<br>у прыметніку _сапраўдны_ і вытворных ад яго.
<br>Напісанне прыставак __су-__ і __са-__ ў іншых выпадках вызначаецца па слоўніку.

7. Калі апошняя зычная літара прыстаўкі і першая літара кораня супадаюць, то пішуцца абедзве літары: _аддача_, _аддалены_, _Наддзвінне_, _наддаць_, _бяззорны_, _ззаду_, _ззелянелы_, _ссадзіць_, _ссівелы_, _бессардэчны_, _паддопытны_, _рассыпаць_, _раззлавацца_, _рассаднік_ (тое, што з’яўляецца крыніцай чаго-небудзь), _уссаджваць_, _контрразведка_, _звышштатны_, _транссібірскі_.
<br>Словы-тэрміны іншамоўнага паходжання часткова падпарадкоўваюцца гэтаму ж правілу (асабліва тады, калі ёсць словы і без прыстаўкі, а прыстаўка далучаецца і да іншых каранёў): _сюррэалізм_, _аддукцыя_ (_рэалізм_, _індукцыя_).
<br>У некаторых выпадках, калі слова ўспрымаецца як невытворнае ў беларускай мове, літары не падвойваюцца: _інавацыя_, _ірыгацыя_, _ірэальны_, _іміграцыя_, _акамадацыя_, _карэляцыя_, _аперцэпцыя_, _дысідэнт_, _імартэль_, _анігіляцыя_, _інервацыя_, _акорд_, _карэспандэнт_. Напісанне такіх слоў-тэрмінаў вызначаецца па слоўніку.
<br>У словах _расол_, _расольнік_, _расада_, _расаднік_ (месца, скрынка для вырошчвання расады) адбылося сцяжэнне гукаў, і таму яны пішуцца з адной літарай __с__.

8. Да прыставак на __з-__ адносяцца: __з-__, __із-__, __уз-__, __раз-__, __без-__, __небез-__, __абез-__, __праз-__, __цераз-__, а таксама __дыз-__ і __дэз-__. У пэўных пазіцыях літара __з__ замяняецца літарай __с__.
<br>У прыстаўках __з-__, __із-__, __уз-__, __раз-__, __без-__, __небез-__, __абез-__, __праз-__, __цераз-__ літара __з__ пішацца перад звонкімі, санорнымі зычнымі і ётаванымі галоснымі (перад апострафам): _збіць_, _здаць_, _знесці_, _ізноў_, _узняць_, _узбіцца_, _розгалас_, _бязмежны_, _небеззаганны_, _небязгрэшны_, _абезгалосець_, _абязгрошыць_, _празмерны_, _цераззерніца_; _раз’есці_, _раз’езд_, _абяз’ёдаваны_, _з’інець_, _раз’юшаны_, _без’языкі_, _бяз’ядзерны_, _з’ялчэць_, _з’явішча_, _уз’юрыцца_. У слове _разявіць_ і вытворных ад яго, а таксама ў словах _узлаваць_ і _ўзлавацца_ адбылося сцяжэнне [з] – прыстаўкі і [з] – кораня.
<br>У гэтых жа прыстаўках замест літары __з__ пішацца літара __с__ перад глухімі зычнымі: _скінуць_, _схапіць_, _іспыты_, _усхваляць_, _раскідаць_, _роспіс_, _беспадстаўны_, _небескарысны_, _абяскровіць_, _абясшкодзіць_, _цераспалосіца_, _росшукі_, _росчырк_.
<br>Калі корань слова пачынаецца з галосных __а__, __у__, __э__ або ненаціскнога __і__, якое пераходзіць у __ы__, замест прыстаўкі __з-__ пішацца прыстаўка __с-__: _сарганізаваць_, _сумысна_, _сэканоміць_, _сыграць_; але: _зымправізаваць_, _зыначыць_.

9. У словах, утвораных ад дзеясловаў _ісці_, _хадзіць_, прыстаўкі на __з-__ пішуцца ў залежнасці ад лексічнага значэння: _зысці_ – _сысці_, _зысціся_ – _сысціся_, _зыходзіць_ – _сыходзіць_, _зыходзячы_ – _сыходзячы_, _зыходны_ – _сходны_, _сыходны_, _зыход_ – _сход_.

10. У прыстаўцы __дыз-__ перад галоснымі (у тым ліку ётаванымі) пішацца __з__, а перад зычнымі – __с__: _дызасацыяцыя_, _дызартрыя_, _дыз’юнкцыя_, _дысгармонія_, _дыспрапорцыя_, _дыскваліфікаваць_, _дысфункцыя_, _дыскрэдытаваць_, _дыскамфорт_.

11. Прыстаўка __дэз-__ пішацца нязменна: _дэзактывацыя_, _дэзарыентацыя_, _дэзынфекцыя_, _дэзынтэграцыя_, _дэзурбанізацыя_.

12. Спалучэнні літар __сч__, __сш__, __сшч__, __зж__, __здж__ на стыку прыстаўкі і кораня перадаюцца нязменна: _расчахляць_, _расчэсваць_, _расчыніць_, _счысціць_, _счапіць_, _счэп_, _усчаць_, _счакацца_, _бесчалавечны_, _бясчулы_, _расчапіць_ (_раз’яднаць_), _усчапіць_ (_павесіць_); _расшыць_, _расшырэнне_, _сшытак_, _сшарэлы_, _расшумецца_, _расшпілены_, _бясшкодны_, _бясшлюбны_; _расшчапіць_ (_раскалоць_), _расшчапленне_ (_расколванне_), _расшчэп_ (_раскол_) (не блытаць _счапіць_ і _шчапаць_), _расшчаміць_ (_разняць_), _расшчодрыцца_, _расшчоўкацца_; _зжыцца_, _разжаць_, _разжаліць_, _разжаніць_, _разжыва_, _безжурботна_, _безжыццёвы_; _зджаліць_.
<br>Выключэнні: _рашчыніць_ (паставіць цеста), _ушчуваць_, _нішчымны_, а таксама вытворныя ад іх: _рошчына_, _ушчуванне_, _ушчунак_, _нішчымніца_.

13. Пры спалучэнні прыставак (__аб-__, __ад-__, __над-__, __пад-__, __раз-__, __з-__ (__с-__), __уз-__, __спад-__, __перад-__, __дэз-__, __суб-__) са словамі, што пачынаюцца з __і__, у адпаведнасці з вымаўленнем замест __і__ пішацца __ы__: _абыграць_, _абынтэлігенціцца_, _зымправізаваць_, _зыначаны_, _зысці_, _сысці_, _адыграць_, _адыменны_, _адыходзіць_, _сыграцца_, _сышчык_, _узыход_, _спадылба_, _спадыспаду_, _перадынфарктны_, _падынтэграваць_, _разысціся_, _перадымперскі_, _перадыспытны_, _субынспектар_, _дэзынтэгратар_, _дэзынфармацыя_, _дэзынфіцыраваць_.
<br>Пасля прэфіксоідаў (__звыш-__, __між-__, __пан-__, __супер-__, __транс-__, __контр-__) __і__ захоўваецца: _звышімклівы_, _звышіндустрыяльны_, _звышінфляцыя_, _міжірыгацыйны_, _міжінстытуцкі_, _панісламізм_, _контрідэя_, _контрігра_, _суперінтэлект_, _трансіндыйскі_.
<br>У складанаскарочаных словах, першая частка якіх заканчваецца на цвёрды зычны, пачатковае __і__ другога слова пішацца нязменна: _педінстытут_, _дзяржінспектар_, _палітінфармацыя_, _санінструктар_, _цяжіндустрыя_, _медінструменты_, _спецінструктаж_, _гарінспекцыя_, _гасінвентар_.
<br>Прэфіксоід __экс-__ пішацца праз злучок, і __і__ не пераходзіць у __ы__: _экс-інжынер_, _экс-імператар_.
<br>Некаторыя словы з коранем __-ход-__ маюць варыянтныя формы: _адыходлівы_ – _адходлівы_, _адыходнае_ – _адходнае_, _адыходы_ – _адходы_, _адыходнік_ – _адходнік_.
+++
title = "Нескладовае й"
chapter = "Правапic зычных"
section = "Арфаграфія"
weight = 16
draft = false
+++

1. Гук [і] пасля прыставак, якія заканчваюцца на галосны, чаргуецца з [й] і перадаецца на пісьме літарай __й__:
<br>у словах з коранем __іс-ці__, __ігр-аць__, __ім-я__, __інач-ай__ на месцы ненаціскнога пачатковага каранёвага [і]: _зайсці_, _прыйсці_, _прыйшоў_, _пайшоў_, _выйду_, _выйшаў_, _увайсці_, _выйграць_, _зайграць_, _перайграць_, _выйгрыш_, _перайменаваць_, _найменне_, _займенны_, _займеннік_, _пайменны_, _перайначыць_, _перайначванне_;
<br>у словах _займаць_, _наймаць_, _пераймаць_, _перайманне_, _праймаць_.
<br>У астатніх выпадках пачатковы каранёвы гук [і] захоўваецца пасля прыставак на галосны: _заіскрыцца_, _заікацца_, _заінець_, _праіснаваць_, _заінтрыгаваць_, _праілюстраваць_, _праінфармаваць_, _неістотны_, _Прыіртышша_, _Заішым’е_, _Заілійскі_, _праіранскі_.

2. У словах, утвораных ад дзеясловаў _ісці_, _іграць_ пры дапамозе прыставак на зычны (__аб-__, __ад-__, __над-__, __раз-__, __уз-__ і інш.), [і] чаргуецца з [ы]: _абышоў_, _узышоў_, _абысці_, _надысці_, _падысці_, _разысціся_, _падыграць_, _абыграць_ і інш.

3. У сярэдзіне запазычаных слоў, у тым ліку ва ўласных назвах, літара __й__ пішацца толькі перад зычнымі: _дызайн_, _Кландайк_, _Драйзер_, _Айні_, _лайнер_, _камбайн_.
<br>Гукавое спалучэнне зычнага гука [й] з галоснымі ў словах іншамоўнага паходжання перадаецца ётаванымі галоснымі, як і ў словах уласнабеларускіх:
<br>на пачатку слова: _Ёфе_, _Нью-Ёрк_;
<br>пасля галоснага ў сярэдзіне слова: _маёр_, _маярат_, _маянэз_, _раён_, _Аюнскі_;
<br>пасля галоснага на канцы слова: _фае_, _секвоя_, _Мая_, _Папая_.
+++
title = "Агульныя правілы правапісу вялікай і малой літар"
chapter = "Правапic вялiкай i малай лiтар"
section = "Арфаграфія"
weight = 24
draft = false
+++

1. З вялікай літары пішуцца:
<br>першае слова ў сказе: 
<blockquote>_Былі пагодныя дні._</blockquote>
<blockquote>_З сонцам ад рання да вечара, з сінім небам_ (I.Мележ).</blockquote>
<blockquote>_Уцякай, мароз-дзядуля! Чуеш ты, стары, ці не?_ (Я.Колас).</blockquote>
<blockquote>_Усю дарогу праз лес мяне суправаджала нябачная птушка тоненькім жалобным плачам. Што яна страціла? Па чым плакала?_ (I.Шамякін).</blockquote>
<blockquote>_Найсмачнейшыя цяпер брусніцы – як вінныя яблыкі... Яны на пасецы растуць шышкамі. Як бабок на балоце_ (І.Пташнікаў);</blockquote>
першае слова пасля клічніка, якім выдзяляецца зваротак, а таксама выклічнік у пачатку сказа: 
<blockquote>_Зямля Беларусі! Табой мы сагрэты, ніколі не сходзіш ты з нашых вачэй_ (П.Броўка).</blockquote>
<blockquote>_А-я-яй! Хто ж бы гэта мог падумаць! Гэтакі, здаецца, чалавек!.._ (К.Крапіва);</blockquote>
першае слова ва ўстаўных сказах-рэмарках, якія падаюцца ў дужках у пачатку тэксту і пасля кропкі, клічніка, пытальніка і шматкроп’я ў канцы сказа: 
<blockquote>Г а р л а х в а ц к і. _Не толькі сакрэт, а дзяржаўная тайна. (Ідзе ў свой кабінет.)_(К.Крапіва).</blockquote>
<blockquote>_Я размяк. (Душа ў паэта чулая.)_ (П.Панчанка).</blockquote>
<blockquote>С ы м о н. _Калі пытаюся, то няхай кажа! (Да Данілкі.) Ну! Чуеш ці не?_ (Я.Купала).</blockquote>
<blockquote>С ы м о н. _А хто будаваў гэтай вось сякерай? (Трасе сякерай.)_ (Я.Купала).</blockquote>
<blockquote>Д а н і л к а. _Я ж табе, мама, казаў! Зоська пайшла… (Глянуўшы на матку, не дагаворвае.)_ (Я.Купала).</blockquote>

2. Па традыцыі з вялікай літары пачынаецца кожны новы радок (першае слова) у вершаваных тэкстах:
<blockquote>_Дагарэў за брамай небакрай,
<br>Месяц паміж воблачкаў плыве,
<br>Выйду зноў, як у мінулы май,
<br>Басанож прайдуся па траве._
<br>(У.Караткевіч).</blockquote>

3. З вялікай літары пішацца першае слова пасля двукроп’я:
<br>у пачатку простай мовы: 
<blockquote>_Ён падумаў: «Ніхто цябе не бачыць, ніхто не ведае, якая ты слаўная і мілая, – і дадаў: – Дурні яны!»_ (Я.Колас);</blockquote>
у пачатку цытаты, якая з’яўляецца самастойным сказам: 
<blockquote>_П.Глебка з поўнай падставай пісаў: «Лірычную плынь унёс у нашу празаічную мову М.Лынькоў»_ (ЛіМ);</blockquote>
у сцвярджальнай частцы пастановы, рэзалюцыі, пратакола, акта і іншага рашэння.
<br>Напрыклад:
<blockquote>_Пастанавілі:
<br><br>Зацвердзіць справаздачу рэвізійнай камісіі аб фінансавай дзейнасці прафкама (з пратакола прафсаюзнага сходу).
<br><br>З арыгіналам згодна:
<br>Сакратар выканкама (подпіс) (з копіі дакумента)._</blockquote>

4. Калі цытата ўключаецца ў просты ці складаны сказ у якасці яго граматычнай часткі, тады яна пачынаецца з малой літары: 
<blockquote>_Якуб Колас справядліва ўказваў, што «родная мова – гэта першая крыніца, праз якую мы пазнаём жыццё і акаляючы нас свет»_ (ЛіМ).</blockquote>
<blockquote>_Паводле глыбокага пераканання Дубоўкі, моўныя скарбы – у народзе, «настаўнікаў, мудрэйшых, чым народ, не бывае»_ (Беларуская мова. Энцыклапедыя).</blockquote>

5. Пішуцца з малой літары:
<br>першае слова пасля шматкроп’я, калі яно стаіць у сярэдзіне сказа і абазначае прыпыненне ў маўленні: 
<blockquote>_Зямля... зямля... туды, туды, брат, будуй яе... ты дай ёй выгляд..._ (Я.Колас).</blockquote>
<blockquote>Т у л я г а. _Толькі я хацеў запытацца ў вас, ці не будзе гэта... подласцю?_ (К.Крапіва).</blockquote>
<blockquote>_А што вы скажаце на крытыка, Іван Ант.., выбачайце, Мацвеевіч?_ (З.Бядуля);</blockquote>
першае слова ў сярэдзіне сказа пасля шматкроп’я, якое абазначае, што частка гэтага сказа апушчана: 
<blockquote>_З невялікай і чыстай крыніцы лірычнага пачуцця... пачынаецца раман-паэма аб жыцці беларускага простага люду_ (А.Адамовіч);</blockquote>
першае слова пасля клічніка, калі ён стаіць у сярэдзіне сказа: 
<blockquote>_І кожны, хто мяне спытае, пачуе толькі адзін крык: што хоць мной кожны пагарджае, я буду жыць! – бо я мужык!_ (Я.Купала);</blockquote>
першае слова ў словах аўтара, якія ідуць пасля простай мовы з клічнікам, пытальнікам або шматкроп’ем: 
<blockquote>_«Надзя! Надзейка!..» – кліча жалейка_ (П.Броўка).</blockquote>
<blockquote>_– У школу я больш не пайду!.. – Як гэта – не пайду? А куды ты пойдзеш? – абурыўся Сяргей_ (I.Шамякін);</blockquote>
першае слова ў рэмарках да слоў дзейнай асобы, калі рэмарцы не папярэднічаюць кропка, клічнік, пытальнік ці шматкроп’е: 
<blockquote>Г а р л а х в а ц к і. _А можа, і праўда бландзінка. Значыць, яна гэтае самае (круціць рукой каля валасоў) пабландзінілася, а я і не заўважыў_ (К.Крапіва).</blockquote>
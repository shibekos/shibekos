+++
title = "Коска пры сцвярджальных, адмоўных і пытальных словах"
chapter = "Коска ў простым сказе"
section = "Пунктуацыя"
weight = 55
draft = false
+++

1. Коскай аддзяляюцца сцвярджальныя, адмоўныя і пытальныя словы ў пачатку сказа, калі яны звязаны са сказам, які раскрывае, канкрэтызуе іх сэнс: __так__, __але__, __ага__, __ну__, __што ж__, __як жа__, __не__, __што__, __як__ і інш.
<br>Напрыклад:
<blockquote>_Так, трэба прыняць гэтыя заўвагі._</blockquote>
<blockquote>_Не, не такою я хацеў сустрэць цябе, сястра!_ (Я.Скрыган).</blockquote>
<blockquote>_Што, грыбоў яшчэ няма?_ (Я.Колас).</blockquote>
<blockquote>_Як, ты гэтага яшчэ не зрабіў?_</blockquote>
Калі пры такіх словах стаяць узмацняльныя часціцы, то коскай яны аддзяляюцца разам.
<br>Напрыклад:
<blockquote>_Ой не, пакідаць таварыша ў бядзе нельга_ (Я.Маўр).</blockquote> 

2. Калі сцвярджальныя, адмоўныя і пытальныя словы паўтараюцца, то яны раздзяляюцца коскамі.
<br>Напрыклад:
<blockquote>_Так, так, пані гаспадыня. Чалавек страляе, а чорт кулю носіць_ (Я.Купала).</blockquote>
<blockquote>_Але, але, яго маці і мне паказвала ліст, у якім ён піша, што няйначай мусіць прыехаць на свята_ (Ц.Гартны).</blockquote>
<blockquote>_Не, не, – адагнаў ад сябе змрочныя думкі Іван_ (Б.Сачанка).</blockquote>
<blockquote>_Што, што ты сказаў?_</blockquote>

3. Сцвярджальныя, адмоўныя і пытальныя словы ў сярэдзіне сказа выдзяляюцца коскамі з двух бакоў.
<br>Напрыклад:
<blockquote>_Работа, што ж, у лес не пабяжыць_ (Ц.Гартны).</blockquote>
<blockquote>_Ты не паверыш, не, такой навальніцы ў нас не было ніколі!_</blockquote>

4. У канцы сказа перад сцвярджальнымі, адмоўнымі і пытальнымі словамі ставіцца коска, а пасля – знак прыпынку ў адпаведнасці з агульнымі правіламі.
<br>Напрыклад:
<blockquote>_Цяпер ты пойдзеш спаць, так?_ (І.Мележ).</blockquote>
<blockquote>_Я работы не баюся, не!_</blockquote>
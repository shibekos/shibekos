+++
title = "Прыслоўі"
chapter = "Правілы напісання разам, праз злучок і асобна"
section = "Арфаграфія"
weight = 38
draft = false
+++

1. Пішуцца разам:
<br>прыслоўі, утвораныя ад прыслоўяў прыставачным спосабам: _назаўтра_, _назаўсёды_, _назаўжды_, _назусім_, _намнога_, _наколькі_, _настолькі_, _нашмат_, _насупраць_, _заўчора_, _залетась_, _паслязаўтра_, _пазаўчора_, _пазалетась_, _замнога_, _задоўга_ і інш. Ад такіх прыслоўяў трэба адрозніваць спалучэнні назоўнікаў з прыназоўнікамі, якія ўжываюцца ў значэнні дапаўнення. Назоўнікі з прыназоўнікамі пішуцца асобна: _на заўтра_ (_адкласці_), _за дзякуй_ (_рабіць_), _да заўтра_ (_скончыць_); _ад цямна да відна_, _з цямна да цямна_, _да ранку_, а таксама _у адно_, _па двое_, _па трое_ і інш.;
<br>прыслоўі, якія ўтвораны ў выніку спалучэння прыназоўнікаў __у__ і __на__ з рознымі склонавымі формамі колькасных і зборных лічэбнікаў: _удвая_, _утрая_, _удваіх_, _утраіх_, _утрох_, _учатырох_, _усемярых_, _удвух_, _удзвюх_, _усямёх_, _надвое_, _натрое_;
<br>прыслоўі, утвораныя ад прыметнікаў прыставачна-суфіксальным спосабам: _дабяла_, _дачыста_, _дасуха_, _дасыта_, _здалёку_, _звысоку_, _зрэдку_, _справа_, _сослепу_, _змоладу_, _змалку_, _злёгку_, _паблізу_, _папросту_, _паціху_, _падоўгу_, _пароўну_, _улева_, _управа_, _навечна_, _надоўга_, _насуха_, _зажыва_, _зацемна_, а таксама _заадно_, _наўдалую_, _ушчыльную_, _урассыпную_, _упустую_, _збольшага_, _нашто_, _навошта_, _нізашто_, _потым_, _надта_, _зусім_, _затым_, _прытым_ і інш. Спалучэнні прыназоўнікаў з займеннікамі пішуцца асобна: _на што_, _ні за што_, _з усім_, _за тым_.

2. Пішуцца разам прыслоўі, якія ўтвораны ў выніку спалучэння:
<br>прыназоўнікаў і склонавай формы назоўнікаў, якая самастойна не ўжываецца: _бесперастанку_, _дашчэнту_, _досыць_, _замуж_, _запанібрата_, _знячэўку_, _знянацку_, _навобмацак_, _наогул_, _напагатове_, _напавал_, _напалам_, _наперакор_, _наперарэз_, _напрост_, _напярэймы_, _насцеж_, _наўздагон_, _наўздзіў_, _наўпрост_, _наўскос_, _наўцёк_, _неўзабаве_, _неўпапад_, _паасобку_, _паблізу_, _спакон_, _уваччу_, _удоўжкі_ (_удоўж_), _упокат_, _употай_, _усутыч_ і інш.;
<br>прыназоўнікаў з формамі назоўнікаў і іншых часцін мовы, калі да падобнай формы назоўніка не можа быць далучана азначэнне або пастаўлена склонавае пытанне з адпаведным прыназоўнікам: _апоўдні_, _апоўначы_, _даволі_, _дадому_, _замужам_, _зроду_, _наадварот_, _наадрэз_, _накрыж_, _напаказ_, _напалавіну_ (_напалову_), _напераменку_, _напракат_, _напралом_, _напрыклад_, _насілу_, _насмерць_ (але: _не на жыццё, а на смерць_), _наўдачу_, _навек_, _паволі_, _падрад_, _падчас_, _пакрысе_, _увосень_, _уброд_, _уголас_, _удзень_, _углыб_, _упершыню_, _уранку_, _уранні_, _уразброд_, _усур’ёз_ і інш.;
<br>прыназоўнікаў з формамі назоўнікаў _верх_, _ніз_, _перад_, _зад_, _бок_, _гара_, _высь_, _век_, _пачатак_, _раз_, _ноч_, _вечар_, _раніца_ і іншых пры адсутнасці пры іх азначэння або дапаўнення: _зверху_, _наверх_, _уверх_, _уверсе_, _данізу_, _знізу (але: з верху да нізу)_, _наніз_, _унізе; наперад_, _уперад_, _уперадзе; ззаду_, _назад_, _узад; збоку_, _набок_, _убок_, _убаку; дагары_, _згары_, _угары_, _угару; увысь; удалеч; навек_, _навекі; спачатку_, _упачатку; адразу_, _ураз; уночы_, _поначы_; _звечара_ (але: _з вечара да ранку_), _надвечар_, _увечары_; _зранку_ (але: _з ранку да вечара_), _уранку_. Спалучэнні прыназоўнікаў з назоўнікам пры наяўнасці паясняльнага слова пішуцца асобна: _на верх гары_, _на ніз ямы_, _у высь завоблачную_, _у даль палёў_, _на векі вечныя_, _у пачатку года_, _з пачатку вясны_.

3. Пішуцца разам прыслоўі _таксама_, _гэтаксама_, _штодзень_, _штоноч_ (_штоночы_), _штовечар_ (_штовечара_), _штотыдзень_ (_штотыдня_), _штомесяц_, _штогод_ і інш.

4. Пішуцца праз злучок прыслоўі _па-першае_, _па-другое_, _па-трэцяе_ і г.д., а таксама ўтвораныя ад прыметнікаў і займеннікаў прыслоўі, якія пачынаюцца з __па-__ і заканчваюцца на __-ску__ (__-цку__), __-і__ (__-ы__), __-аму__ (__-яму__), __-ому__, __-му__ (__-йму__): _па-гаспадарску_, _па-беларуску_, _па-брацку_, _па-мастацку_, _па-бацькоўску_, _па-чалавечы_, _па-хлапечы_, _па-добраму_, _па-ранейшаму_, _па-даўняму_, _па-веснавому_, _па-мойму_, _па-свойму_ і інш.

5. Асобна пішуцца прыназоўнік __у__ і склонавая форма поўнага прыметніка ў значэнні прыслоўя, калі яна пачынаецца з галоснай: _у адкрытую_.

6. Пішуцца асобна блізкія па значэнні да прыслоўяў спалучэнні назоўніка з прыназоўнікам:
<br>калі паміж прыназоўнікам і назоўнікам можна паставіць азначэнне: _у момант_ (_у адзін момант_), _у тупік_ (_папаў у такі тупік, што не выбрацца_), _да астатку_ (_да самага астатку_);
<br>калі назоўнік у пэўным (адным) значэнні захаваў хаця б некаторыя склонавыя формы з прыназоўнікамі (за выключэннем назоўнікаў _верх_, _ніз_, _перад_, _зад_, _бок_, _гара_, _высь_, _далеч_, _век_, _пачатак_, _раз_, _ноч_, _вечар_, _ранак_ і інш.): _пад паху_, _пад пахі_, _пад пахамі_; _па часе_, _да часу_, _з часам_, _у час_; _праз меру_, _у меру_, _па меры_; _на памяць_, _на памяці_, _па памяці_; _на руку_, _не з рукі_; _да душы_, _па душы_; _у пару_, _да пары_, _не ў пару_; _за мяжой_, _за мяжу_, _з-за мяжы_; _за граніцай_, _з-за граніцы_.

7. Пішуцца асобна наступныя блізкія па значэнні да прыслоўяў спалучэнні назоўнікаў з прыназоўнікамі:
<br>__без__: _без упынку_, _без аглядкі_, _без разбору_, _без развагі_, _без толку_, _без канца; але: бясконца_, _безупынна_, _безаглядна_, _безразважна_, _бесталкова_;
<br>__да__: _да адвалу_, _да зарэзу_, _да ўпаду_, _да смерці_;
<br>__на__: _на баку_, _на хаду_, _на ляту_, _на скаку_, _на віду_, _на смак_, _на слых_, _на вока_, _на грэх_, _на дзіва_, _на славу_, _на смех_, _на гвалт_, _на злосць_, _на жаль_;
<br>__з__: _з налёту_, _з разбегу_, _з разгону_, _з размаху_, _з наскоку_, _з ходу_, _з гарачкі_.

8. Пішуцца асобна:
<br>спалучэнні часціц __не__ і __ні__ з прыназоўнікавымі формамі назоўнікаў: _не ў меру_, _не ў пару_, _не ў лад_, _не пад сілу_, _не да смеху_, _не да спеху_, _не да смаку_, _не да твару_, _не на жарт_, _ні на ёту_, _ні за грош_;
<br>спалучэнні назоўнікаў, якія пачынаюцца з галоснай, з прыназоўнікам __у__: _у абхват_, _у абдымку_, _у абмен_, _у абрэз_, _у адзіночку_, _у абцяжку_, _у імгненне_ і інш.;
<br>выразы: _усё роўна_, _усё адно_, _як бачыш_, _як след_, _як мага_ і інш.; але: _якраз_.


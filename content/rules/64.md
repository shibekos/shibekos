+++
title = "Правілы пастаноўкі знакаў прыпынку і двукосся пры простай мове і цытатах"
chapter = "Знакi прыпынку і двукосся пры простай мове і цытатах"
section = "Пунктуацыя"
weight = 64
draft = false
+++

1. У залежнасці ад месца слоў аўтара, якія ўводзяць простую мову, ставяцца наступныя знакі прыпынку:
<br>калі простая мова запісваецца ў радок, яна заключаецца ў двукоссе.
<br>Напрыклад:
<blockquote>_Барвіна праціснуўся праз натоўп да Андрэя і Санкоўскага і з ходу сказаў: «Пойдзем»_ (П.Пестрак).</blockquote>
<blockquote>_Пасланцы народныя сказалі: «Адной сям’ёю жыць народ наш будзе ад гэтых пор на вечныя вякі»_ (П.Панчанка);</blockquote>
калі простая мова пачынаецца з абзаца, перад ёй ставіцца працяжнік.
<br>Напрыклад:
<blockquote>_Васіль ужо гатоў быў зноў пакрыўдзіцца, але Ганна добра, шчыра просіць:
<br>– Скажы што-небудзь!.._ (І.Мележ).</blockquote>
<blockquote>_Нехта гучна клікаў з другога берага:
<br>– Гэй, паромшчык, давай пераправу!_ (М.Лынькоў);</blockquote>
калі словы аўтара стаяць перад простай мовай, то пасля іх ставіцца двукроп’е, а простая мова, якая пачынаецца не з абзаца, заключаецца ў двукоссе.
<br>Напрыклад:
<blockquote>_У прамове на ўрачыстым сходзе Якуб Колас гаварыў: «Маё слова, хоць і вузкімі дарогамі, але даходзіла да народа»;_</blockquote>
калі словы аўтара стаяць у сярэдзіне простай мовы, падзяляючы яе на дзве часткі, то перад словамі аўтара ў залежнасці ад інтанацыйнага афармлення першай часткі простай мовы ставяцца пытальнік, клічнік, шматкроп’е ці коска і ўслед за гэтымі знакамі – працяжнік, а пасля слоў аўтара – або кропка і працяжнік (калі першая частка простай мовы з’яўляецца закончаным сказам), або коска і працяжнік (калі першая частка простай мовы не з’яўляецца закончаным сказам).
<br>Напрыклад:
<blockquote>_«Хіба ж можам мы з табою займацца несур’ёзнымі справамі? – пытаннем на пытанне адказала Надзя і прыгарнула да сябе Майку, прытуліла, як туляць дарослыя малых дзяцей. – Расказвай, як жывеш, як ваюеш?»_ (М.Лынькоў).</blockquote>
<blockquote>_«Сцяпанка, – сказаў чалавек, – ідзі пасядзі ў цяньку, ты стаміўся»_ (К.Чорны).</blockquote>
<blockquote>_«Эх, вадзічка... – працягваў Сава, выціраючы твар крысом курткі, – кветкамі пахне»_ (П.Пестрак).</blockquote>

2. У словах аўтара могуць ужывацца два дзеясловы са значэннем маўлення, думкі ці блізкія да іх па значэнні; пры гэтым калі другі дзеяслоў адносіцца да другой часткі простай мовы, то пасля слоў аўтара ставяцца двукроп’е і працяжнік.
<br>Напрыклад:
<blockquote>_«Я сказаў бы вам, ды толькі не ведаю, як прымеце вы тое, што я скажу, – ціха адзываецца ён. І, момант счакаўшы, дадае: – Я думаю, што з гэтага нічога не будзе»_ (Я.Колас).</blockquote>
<blockquote>_«Ведаеш, мама, каго я прывяла? – весела сказала дачка і таемна прашаптала: – Гэта той самы госць, якога мы ўсе калісьці ратавалі ад немцаў»_ (Я.Маўр).</blockquote>

3. Калі ў складзе слоў аўтара, што стаяць перад простай мовай, няма дзеясловаў са значэннем маўлення, думкі ці блізкіх да іх па значэнні, то ў канцы слоў аўтара ставіцца кропка.
<br>Напрыклад:
<blockquote>_Урэшце дзед дастае з кішэні кавалак хлеба.
<br>– Еш, Віхор... На-а-а..._ (З.Бядуля).</blockquote>
<blockquote>_Віктар заплюшчыў вочы і на ўвесь пакой прытворна захроп. «Хай думае, што я сплю...»_ (Б.Сачанка).</blockquote>

4. Калі словы аўтара ідуць за простай мовай, то пасля простай мовы ў адпаведнасці з інтанацыяй ставяцца пытальнік, клічнік, шматкроп’е ці коска (на месцы кропкі), а за гэтымі знакамі – працяжнік.
<br>Напрыклад:
<blockquote>_– Што вы сёння нешта не ў гуморы? – запыталася Ядвіся і глянула на настаўніка_ (Я.Колас).</blockquote>
<blockquote>_– Эх, што за мясціна! – пачаў ён [Лабановіч] і раптам перапыніў самога сябе_ (Я.Колас).</blockquote>
<blockquote>_«Вам, Лескавец, відаць, хочацца, каб асабіста вас пахвалілі», – Ліда сказала гэта як бы між іншым, нават не павярнуўшыся да яго_ (І.Шамякін).</blockquote>

5. Нявыказаная простая мова, пры якой у складзе слоў аўтара звычайна ёсць дзеяслоў _думаць_ (_падумаць_) або іншыя словы, спалучэнні слоў і нават сказы са значэннем думкі, меркавання, разважання і пад., заўсёды бярэцца ў двукоссе.
<br>Напрыклад:
<blockquote>_«Чаму гэта пытала яна [Ядвіся] пра кнігу? – падумаў Лабановіч. – Ці не палажыла яна чаго туды?»_ (Я.Колас).</blockquote>
<blockquote>_«Во ўскочыў дык ускочыў», – чухаў патыліцу Яўхім Бабай_ (Б.Сачанка).</blockquote>
<blockquote>_«Нешта ў іх дома здарылася, – забілася ў Івана трывожна сэрца. – Інакш чужога чалавека на ноч не запрашалі б»_ (Б.Сачанка).</blockquote>

6. Рэплікі дзвюх і больш асоб (у дыялогу) звычайна запісваюцца з чырвонага радка і з працяжнікам перад кожнай рэплікай.
<br>Напрыклад:
<blockquote>_– Ты па вёсцы вольна ходзіш?
<br>– Хаджу, як і хадзіў. А што?
<br>– Нічога, нікога не баішся?
<br>– Я не злодзей, не забойца. Чаго ж мне баяцца? (Б.Сачанка).
<br>– Бой быў, Валя.
<br>– Дзе?
<br>– Над морам. Далёка.
<br>– З кім?
<br>– Невядома_ (І.Мележ).</blockquote>

7. Калі некалькі рэплік запісваюцца ў радок без указання, каму яны належаць, то паміж імі ставіцца працяжнік і кожная з іх бярэцца ў двукоссе.
<br>Напрыклад:
<blockquote>_«Вы яшчэ не былі ў сваёй школе?» – «Не, не была. І не ведаю, якая яна там. А вы ўжо даўно тут?» – «А ўжо зараз два месяцы будзе»_ (Я.Колас).</blockquote>

8. Калі пасля папярэдняй рэплікі ідуць словы аўтара, то перад наступнай рэплікай працяжнік не ставіцца.
<br>Напрыклад:
<blockquote>_Нарэшце адчыняюцца дзверы, недзе брэша сабака, уваходжу. Перада мной хлопчык з лямпай у руках. «Ты што тут робіш?» – пытаюся. «Нічога, – кажа. – Чыстапісанне пішу»_ (В.Быкаў).</blockquote>

9. Цытаты, як і простая мова, бяруцца ў двукоссе. Скарачэнне цытаты абазначаецца шматкроп’ем.
<br>Напрыклад:
<blockquote>_«Пісьменнік, які не працуе над мовай, не клапоціцца аб папаўненні сваіх моўных запасаў, – пісаў Якуб Колас, – можа стаць перад небяспекай апынуцца за дзвярыма літаратуры»._</blockquote>
<blockquote>_Кандрат Крапіва адзначаў, што «...канцылярызмы больш за ўсё псуюць нашу літаратурную мову і ім трэба аб’явіць бязлітасную вайну»._</blockquote>

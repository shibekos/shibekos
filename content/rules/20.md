+++
title = "Правапіс абрэвіятур"
chapter = "Правапіс абрэвіятур"
section = "Арфаграфія"
weight = 20
draft = false
+++

1. У абрэвіятурах скарочаныя часткі пішуцца так, як у адпаведных поўных словах: _гарсавет (гарадскі)_, _прафсаюз (прафесійны)_, _дзяржцырк (дзяржаўны)_, _прамкамбінат (прамысловы)_, _галоўурач (галоўны)_, _генплан (генеральны)_, _Еўрасаюз (еўрапейскі)_, _заапарк (заалагічны)_, _музвучылішча (музычнае)_, _Белдзяржпраект (беларускі_, _дзяржаўны)_, _Беллітфонд (беларускі_, _літаратурны)_, _райбудкантора (раённая_, _будаўнічая)_, _педфак (педагагічны факультэт)_, _камбат (камандзір батальёна)_, _ваенкамат (ваенны камісарыят)_, _эсмінец (эскадраны мінаносец)_, _прафкам (прафсаюзны камітэт)_, _ваенкам (ваенны камісар)_, _гарвыканкам (гарадскі выканаўчы камітэт)_, _член-кар. (член-карэспандэнт)_, _лясгас (лясная гаспадарка)_, _рыбгас (рыбная гаспадарка)_, _інтэрпал (інтэрнацыянальная паліцыя)_, _лінкар (лінейны карабель)_.

2. Літарныя, гукавыя абрэвіятуры і абрэвіятуры змешанага тыпу звычайна пішуцца вялікімі літарамі без кропак, злучкоў і апострафаў: _БДУ (Беларускі дзяржаўны ўніверсітэт)_, _ВНУ (вышэйшая навучальная ўстанова)_, _ЗША (Злучаныя Штаты Амерыкі)_, _РВУ (рэдакцыйна-выдавецкая ўстанова)_, _УА (установа адукацыі)_, _ЖЭС (жыллёва-эксплуатацыйная служба)_, _СНД (Садружнасць Незалежных Дзяржаў)_, _НАН Беларусі (Нацыянальная акадэмія навук Беларусі)_, _ЗАТ (закрытае акцыянернае таварыства)_, _СМІ (сродкі масавай інфармацыі)_, _МАЗ (Мінскі аўтамабільны завод)_, _МТЗ (Мінскі трактарны завод)_, _ЦУМ (цэнтральны ўніверсальны магазін)_, _УП (унітарнае прадпрыемства)_, _ГА (грамадскае аб’яднанне)_, _ТАА (таварыства з абмежаванай адказнасцю)_, _ААН (Арганізацыя Аб’яднаных Нацый)_.
<br>Калі да абрэвіятуры дадаецца лічба, то яна пішацца праз злучок: _ВАЗ-21_, _МАЗ-200_, _МТЗ-82_.
<br>Калі абрэвіятура скланяецца, канчаткі пішуцца разам малымі літарамі: _у нашым ЖЭСе_, _працаваў на МАЗе_, _рамонт ЦУМа_, _дысертацыя ў ВАКу_.
<br>Дапускаецца напісанне малымі літарамі агульнавядомых абрэвіятур, калі слова ўспрымаецца як простае: _схадзіў у жэс_ і інш.
<br>Малыя літары могуць уваходзіць у камбінаваныя абрэвіятуры: _ЛіМ_, _БелТА_, _УП «Белкніга»_, _БелНДВІ (Беларускі навукова-даследчы ветэрынарны інстытут)_.

3. Напісанне няўласнабеларускіх (запазычаных) абрэвіятур вызначаецца па слоўніку; поўны сэнсавы беларускі адпаведнік перадае значэнне такіх запазычанняў, а не расшыфроўвае іх: _заўгас_ (загадчык гаспадарчай часткі), _завуч_ (намеснік дырэктара па вучэбнай рабоце), _спецназ_ (атрад спецыяльнага прызначэння), _АСУ_ (аўтаматызаваная сістэма кіравання), _ЮНЕСКА_ (Камісія Арганізацыі Аб’яднаных Нацый па пытаннях адукацыі, навукі і культуры).

4. У некаторых абрэвіятурах напісанне можа не адлюстроўваць натуральнае вымаўленне: _ТЮГ_ – Тэатр юнага гледача (вымаўляецца [ц’ух]), _РІВШ_ – дзяржаўная ўстанова адукацыі «Рэспубліканскі інстытут вышэйшай школы» (вымаўляецца [рыўш]).

5. Літарныя абрэвіятуры не трэба блытаць з умоўнымі графічнымі скарачэннямі, якія ўжываюцца на пісьме, але заўсёды чытаюцца поўнасцю.
<br>Скарачэнне слоў рэгламентуецца наступнымі правіламі:
<br>нельга скарачаць на галосную літару, на __ь__, на __й__ і на __ў__;
<br>пры спалучэнні дзвюх аднолькавых зычных скарачэнне робіцца пасля першай зычнай: _насен. фонд_;
<br>пры збегу дзвюх або некалькіх зычных скарачэнне робіцца на апошнюю зычную: _народн. творчасць_;
<br>калі імя або імя па бацьку пачынаецца з дыграфа __Дз__, то ініцыялам выступае толькі літара __Д__: Дзмітрый Дзмітрыевіч – _Д.Д._
<br>Пры графічных скарачэннях ставіцца кропка і захоўваюцца тыя ж знакі і пачатковыя літары, якія ўласцівы поўнаму напісанню: _В.-Д. к. (Волга-Данскі канал)_, _с.-д. партыя (сацыял-дэмакратычная партыя)_, _чл.-кар. (член-карэспандэнт)_.

6. Стандартныя скарочаныя абазначэнні метрычных мер пішуцца без кропак: _га (гектар)_, _см (сантыметр)_, _кг (кілаграм)_, _км (кіламетр)_ і інш.
<br>Ніжэй прыводзяцца агульнапрынятыя скарачэнні, якія не патрабуюць спецыяльнага тлумачэння.
<br>Напрыклад:
_акад._ – _акадэмік_; 
_б._ – _былы_; 
_бухг._ – _бухгалтэрыя_; 
_в._ – _вёска_; 
_в.а._ – _выконваючы абавязкі_; 
_в-аў_ – _востраў_; 
_вобл._ – _вобласць_; 
_воз._ – _возера_; 
_г._ – _год_; 
_г._ – _горад_; 
_гг._ – _гады_; 
_г.зн._ – _гэта значыць_; 
_гл._ – _глядзі_; 
_гр._ – _грамадзянін_; 
_дац._ – _дацэнт_; 
_заг._ – _загадчык_; 
_зб._ – _зборнік_; 
_і г.д._ – _і гэтак далей_; 
_і да т.п._ – _і да таго падобнае_; 
_і інш._ – _і іншае_; 
_і пад._ – _і падобнае_; 
_нам._ – _намеснік_; 
_напр._ – _напрыклад_; 
_н.ст._ – _новы стыль_; 
_н.э._ – _наша эра_; 
_параўн._ – _параўнай_; 
_п-аў_ – _паўвостраў_; 
_праф._ – _прафесар_; 
_р._ – _рака_; 
_р-н_ – _раён_; 
_руб._ – _рубель_; 
_с._ – _старонка_; 
_с.-г._ – _сельскагаспадарчы_; 
_сс._ – _старонкі_; 
_с/с_ – _сельскі савет_; 
_ст._ – _стагоддзе_; 
_стст._ – _стагоддзі_; 
_ст.ст._ – _стары стыль_; 
_т._ – _том_; 
_тав._ – _таварыш_; 
_т-ва_ – _таварыства_; 
_т.зв._ – _так званы_; 
_тт._ – _тамы_.



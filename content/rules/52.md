+++
title = "Коска пры пабочных і ўстаўных канструкцыях"
chapter = "Коска ў простым сказе"
section = "Пунктуацыя"
weight = 52
draft = false
+++

1. Коскамі выдзяляюцца пабочныя словы і канструкцыі, якія стаяць у сярэдзіне або ў пачатку сказа: _безумоўна_, _бясспрэчна_, _вядома_, _канечне_, _зразумела_, _напэўна_, _сапраўды_, _праўда_, _пэўна_, _відавочна_, _відаць_, _здаецца_, _здавалася_, _мабыць_, _магчыма_, _можа_, _мусіць_, _няйначай_, _бадай_, _знаць_, _нябось_, _часам_, _бывае_, _бывала_, _як вядома_, _як відаць_, _па ўсім відаць_, _можа быць_, _чаго добрага_, _таго і глядзі_, _само сабой разумеецца_ і інш.
<br>Напрыклад:
<blockquote>_І я, безумоўна, шчаслівы і рад, што добра зародзіць густая пшаніца_ (П.Глебка).</blockquote>
<blockquote>_Лабановіч, відавочна, быў задаволены, што не трэба доўга шукаць фурманкі_ (Я.Колас).</blockquote>
<blockquote>_Захар Крымянец зірнуў на зоркі, падумаў пра мароз, які, няйначай, збярэцца да раніцы_ (М.Лынькоў).</blockquote>
<blockquote>_Але расстацца нам час наступае; пэўна, ужо доля такая ў нас_ (М.Багдановіч).</blockquote>
<blockquote>_Хацелася мне, вядома, пачуць ад Коласа нешта незвычайнае, важнае_ (Я.Брыль).</blockquote>
<blockquote>_Не можа быць, канечне, і размовы, каб дарослы чалавек нацкаваў юнака на юнака_ (У.Караткевіч).</blockquote>
<blockquote>_Адразу пасвятлела. Відаць, ужо ўзышло сонца_ (І.Мележ).</blockquote>
<blockquote>_Як радасна ён сустракаў, бывала, Вялікдзень_ (Я.Колас).</blockquote>

2. Не выдзяляюцца коскамі тыя словы, якія ўжываюцца ў ролі мадальнай часціцы або са значэннем прыслоўя і выражаюць сцвярджэнне, узмацненне: _можа_, _няйначай_, _пэўна_, _напэўна_, _канечне_, _сапраўды_, _часам_, _бывае_, _бывала_, _бадай_, _бадай што_, _мо_ (усечаная форма слова _можа_) і інш., а таксама словы _відаць_, _здавацца_, якія ў сказе выступаюць выказнікам.
<br>Напрыклад:
<blockquote>_Можа за якой паўгадзіны батальён па вузкіх і слізкіх ходах, траншэях быў выведзены ў лагчыну..._ (І.Шамякін).</blockquote>
<blockquote>_Цяпер зіма напэўна ляжа_ (Я.Колас).</blockquote>
<blockquote>_Такія корчмы-станцыі Мінскі тракт меў бадай праз кожныя дзесяць кіламетраў_ (З.Бядуля).</blockquote>
<blockquote>_Мікіта – нелюдзімы, удзень яго бадай што і не спаткаеш на людзях..._ (Я.Колас).</blockquote>
<blockquote>_Дыміць туман. Мо лепш перачакаць, пакуль зара не прыадчыніць дзверы?_ (М.Танк).</blockquote>
<blockquote>_Адтуль відаць адразу пяць азёр_ (Я.Брыль).</blockquote>
<blockquote>_Часамі Лабановічу здавалася, што вынікі дасягнуты нязначныя_ (Я.Колас).</blockquote>

3. Выдзяляюцца коскамі спалучэнні слоў і сказы, якія маюць значэнне эмацыянальнай ацэнкі фактаў рэчаіснасці, а таксама перадаюць пачуццёвую рэакцыю на тыя факты, пра якія гаворыцца ў сказе: _на жаль_, _на вялікі жаль_, _на шчасце_, _як на тое шчасце_, _на маё здзіўленне_, _як на тое ліха_, _як на грэх_, _як на тую бяду_, _хвароба на іх_ і інш.
<br>Напрыклад:
<blockquote>_Аж тут, як на тое шчасце, стаіць сагнутая бярэзіна_ (С.Грахоўскі).</blockquote>
<blockquote>_Хата была, на шчасце, ужо абжытая_ (П.Пестрак).</blockquote>
<blockquote>_Але, на маё здзіўленне, ён адказвае зусім не так, як я думаў_ (А.Асіпенка).</blockquote>
<blockquote>_Як на грэх, лоў быў шчаслівы_ (Я.Колас).</blockquote>
<blockquote>_Нават сорам на хатніх зірнуць: ці не ўцямілі, хвароба на іх, ад чаго мой тварык смяецца, ад чаго маё сэрцайка б’ецца_ (М.Багдановіч).</blockquote>

4. Коскамі выдзяляюцца словы, спалучэнні слоў і сказы, якія паказваюць на крыніцу паведамлення, на прыналежнасць выказанай думкі: _па-мойму_, _па-твойму_, _па-ягонаму_, _па-вашаму_, _па-іхняму_, _маўляў_, _думаю_, _на мой погляд_, _з пункту гледжання_ (каго-небудзь), _на думку_ (каго-небудзь), _як вядома_, _як кажуць_, _як людзі кажуць_, _як той казаў_ і інш.
<br>Напрыклад:
<blockquote>_Гэта, па-мойму, і ёсць сапраўдная сувязь з жыццём_ (К.Чорны).</blockquote>
<blockquote>_Выходзіць, па-ягонаму, што ледзь не самі мы вінаваты, а не той, што наша дабро крадзе_ (Я.Брыль).</blockquote>
<blockquote>_Яшчэ, як той казаў, не ўсё скончана_ (Я.Брыль).</blockquote>

5. Коскамі выдзяляюцца словы, спалучэнні слоў і сказы, якія перадаюць адносіны да спосабу выражэння думкі, матывацыю спосабу выказвання ці выбару стылістычных сродкаў мовы: _адным словам_, _словам_, _што называецца_, _скажам_, _як гаворыцца_, _як гэта гаворыцца_, _інакш кажучы_, _карацей кажучы_, _уласна кажучы_, _прасцей кажучы_, _шчыра кажучы_, _не пры вас кажучы_, _праўдзівей сказаць_, _папраўдзе сказаць_, _так сказаць_, _з дазволу сказаць_, _я сказаў бы_ і інш.
<br>Напрыклад:
<blockquote>_Скажам, аб вадзе гамонкі не было спрадвек, бо хапала нам заўсёды і азёр, і рэк_ (А.Астрэйка).</blockquote>
<blockquote>_Шчыра кажучы, я толькі лічуся брыгадзірам_ (А.Асіпенка).</blockquote>

6. Коскамі выдзяляюцца словы, спалучэнні слоў і сказы, што выражаюць адносіны гаворачай асобы да слухача: _бачыш (бач)_, _прызнацца_, _кажаш_, _кажаце_, _ведаеш_, _ведаеце_, _разумееш_, _разумееце_, _паверце_, _выбачайце_, _даруйце_, _даруйце мне_, _калі ласка_, _калі хочаце ведаць_, _ці дасце веры_, _зрабіце ласку_ і інш.
<br>Напрыклад:
<blockquote>_Але ж язык у цябе, даруй мне, як тая мянташка_ (М.Лынькоў).</blockquote>
<blockquote>_Напішы мне, калі ласка, пісямко дахаты!_ (Я.Колас).</blockquote>
<blockquote>_Я, шчыра прызнацца, і загад на вас падрыхтаваў_ (А.Асіпенка).</blockquote>

7. Коскамі выдзяляюцца словы і спалучэнні слоў, якія служаць сродкамі сувязі асобных частак выказвання і ўказваюць на паслядоўнасць, абмежаванне, удакладненне, супастаўленне або аб’яднанне частак тэксту, на выражэнне выніку, заключэння і пад.: _па-першае_, _па-другое_, _па-трэцяе_ і інш., _першае_, _другое_, _трэцяе_ і інш., _нарэшце_, _значыць_, _дарэчы_, _наогул_, _аднак_, _прынамсі_, _наадварот_, _з аднаго боку_, _з другога боку_, _у сваю чаргу_, _разам з тым_, _у прыватнасці_, _між іншым_, _між тым_, _да таго ж_, _такім чынам_, _галоўным чынам_, _па крайняй меры_ і інш.
<br>Напрыклад:
<blockquote>_Турсевіч – гэта мой настаўнік і мой зямляк, прынамсі, аднае воласці_ (Я.Колас).</blockquote>
<blockquote>_Валодзька выпрасіў, нарэшце, у рэдактара дазвол паехаць на раён_ (Я.Брыль).</blockquote>
<blockquote>_Спазніліся, аднак, на вялікае спатканне, трэба было раней_ (В.Быкаў).</blockquote>
<blockquote>_Мікола быў, між тым, дома_ (К.Чорны).</blockquote>
<blockquote>_З другога боку, Ядвісі было цікава паслухаць, як вёў сваю работу ў школе настаўнік..._ (Я.Колас).</blockquote>
<blockquote>_Па крайняй меры, для яго нічога ўжо не будзе_ (В.Быкаў).</blockquote>
<blockquote>_Такім чынам, усе няяснасці, сумненні, прынесеныя Саўкам, цяпер развеяліся_ (Я.Колас).</blockquote>

8. Калі слова __нарэшце__ не выконвае функцыі пабочнага слова і выражае часавае значэнне, то яно коскамі не выдзяляецца.
<br>Напрыклад:
<blockquote>_Нарэшце да Панаса падыходзіць шырокі чалавек з жорсткімі вусамі_ (Я.Колас).</blockquote>
<blockquote>_Тым часам поезд з кожнай хвілінай набліжаўся да вакзала і нарэшце спыніўся_ (Я.Колас).</blockquote>
Калі слова __аднак__ у пачатку сказа ці другой часткі складаназлучанага сказа і пры аднародных членах ужываецца як супраціўны злучнік, яно коскай не аддзяляецца.
<br>Напрыклад:
<blockquote>_Турку стала лягчэй ад тае пахвалы, аднак ён прастадушна прызнаўся_ (В.Быкаў).</blockquote>
<blockquote>_Трэба было паспаць. Аднак чамусьці не спалася._</blockquote>

9. Спалучэнні слоў __між тым__, __тым не менш__, __да таго ж__, якія ўжываюцца ў пачатку сказа або другой часткі складанага сказа, выконваюць функцыю злучніка і коскай не аддзяляюцца.
<br>Напрыклад:
<blockquote>_У вас на мястэчка многа сілы не патрабуецца, між тым вакол вялікая патрэба ў людзях_ (Ц.Гартны).</blockquote>
<blockquote>_На дварэ ноч. Між тым спаць не хочацца_ (І.Мележ).</blockquote>
<blockquote>_Тым не меней ён [Лабановіч] устаў і рушыў у той бок, куды паехала дзяўчына_ (Я.Колас).</blockquote>
<blockquote>_Да таго ж Мініч яшчэ меў недахоп у вымаўленні: ён шапялявіў_ (Я.Колас).</blockquote>

10. Коскамі выдзяляюцца словы і спалучэнні слоў, якія не маюць уласна сінтаксічнага значэння і ўводзяцца ў сказ без якой-небудзь матывацыі: _гэта_, _гэта самае_, _ну_, _вот_, _само сабой_, _знацца_, _значыцца_, _стала быць_, _так сказаць_, _брат ты мой_, _тудэма-сюдэма_, _каліна-маліна_ і інш.
<br>Напрыклад:
<blockquote>_Зусім не тое выйшла, зусім не тое, што трэба было нашай, значыцца, вёсцы_ (М.Лынькоў).</blockquote>
<blockquote>_Проста, ну, сімпатызуюць адзін другому маладыя, хіба ж ім і не пагаварыць, хіба ж ім і не пасмяяцца_ (М.Лынькоў).</blockquote>
<blockquote>_Тудэма-сюдэма, куды тут садзіцца!_ (Я.Купала).</blockquote>
<blockquote>_Чаго яны, каліна-маліна, там?_ (І.Мележ).</blockquote>

11. Коскамі выдзяляюцца пабочныя словы і спалучэнні слоў, якія ўваходзяць у склад іншых пабочных ці ўстаўных сказаў, адасобленых зваротаў, удакладняльных ці іншых выдзеленых знакамі прыпынку частак сказа.
<br>Напрыклад:
<blockquote>_Немцы, як ты, мабыць, ведаеш, аднавілі завод у Гудове_ (Б.Сачанка).</blockquote>
<blockquote>_Боты – і выцер іх, здаецца! – усё ж такі наслядзілі на чыстай чырвонай падлозе_ (Я.Брыль).</blockquote>
<blockquote>_Не будку мае Жук – палацы_ (хоць не свае, вядома, працы)_ (К.Крапіва).</blockquote>
<blockquote>_Людзі слухалі ўважліва, баючыся, відаць, прапусціць хоць адно слова_ (П.Пестрак).</blockquote>
<blockquote>_Мы зайшлі ў крайнюю хату, пабудаваную, напэўна, пасля вайны._</blockquote>
<blockquote>_Не чакаючы, як відаць, далейшай размовы, жанчына хутка выйшла з хаты_ (П.Галавач).</blockquote>

12. Калі пабочнае слова стаіць перад адасобленым зваротам, пабочным сказам або ўдакладняльнай канструкцыяй, то яно ўваходзіць у іх склад і коскай не аддзяляецца.
<br>Напрыклад:
<blockquote>_Старшыня імкліва абыходзіць вакол машыны, няйначай прыглядаючыся неспакойным вокам да яе паклажы_ (І.Шамякін).</blockquote>
<blockquote>_Плылі ў вясновую сінь за акно мяккія акорды, уздыхала мора, і, можа заслухаўшыся гэтай музычнай вясной, не падавалі свайго голасу гарматы_ (І.Навуменка).</blockquote>
<blockquote>_Аднекуль, мабыць з печы, да іх кінулася жанчына_ (В.Быкаў).</blockquote>

13. Паміж пабочнымі словамі, спалучэннямі слоў і сказамі, якія ідуць адно за адным, ставіцца коска.
<br>Напрыклад:
<blockquote>_Словам, на наша шчасце, хата нейкім чынам уцалела_ (З.Бядуля).</blockquote>
<blockquote>_Само сабой, канечне, паставілі мы і хату_ (Б.Сачанка).</blockquote>

14. Пабочныя словы, спалучэнні слоў і сказы аддзяляюцца коскамі ад папярэдніх злучнікаў, якія звязваюць члены сказа або часткі складанага сказа.
<br>Напрыклад:
<blockquote>_Санкоўскі з ходу далучыўся да песні, і, можа, ад таго яна загучала яшчэ энергічней_ (П.Пестрак).</blockquote>
<blockquote>_Твае [маці] у мяне бровы, твой лоб і нос. Твой неспакой. І, пэўна, твой лёс_ (А.Вярцінскі).</blockquote>
<blockquote>_Маёр спыніўся каля дзвярэй, заплюшчыў вочы і, здалося мне, пахіснуўся_ (І.Шамякін).</blockquote>
<blockquote>_Тады спрэчкі не разлучалі іх, а, наадварот, яшчэ болей умацоўвалі_ (Я.Колас).</blockquote>

15. Злучнік __а__, калі ён складае адно цэлае з наступным пабочным кампанентам сказа, не аддзяляецца ад апошняга коскай: _а можа_, _а магчыма_, _а значыцца_, _а між іншым_, _а па-другое_.
<br>Напрыклад:
<blockquote>_– І штаб па кіраўніцтву партызанскім рухам будзе? – пытаў Багавік.
<br>– Будзе. А можа, ён ужо і ёсць_ (В.Быкаў).</blockquote>

16. Не аддзяляецца коскай ад пабочных кампанентаў узмацняльная часціца __і__.
<br>Напрыклад:
<blockquote>_І сапраўды, гэта не кепская думка!_ (Я.Колас).</blockquote>
<blockquote>_Дожджык, і праўда, так і поўз за каўнер_ (Я.Брыль).</blockquote>

17. Коска не ставіцца паміж пабочнымі словамі і часціцамі, якія да іх адносяцца і стаяць пасля іх.
<br>Напрыклад:
<blockquote>_Можа б ты даў мне хоць кавалачак хлеба ў дарогу?_ (Я.Колас).</blockquote>
<blockquote>_Ну, напэўна ж ёсць прычына, калі кпіць з цябе яна?_ (Я.Колас).</blockquote> 

18. Коскамі выдзяляюцца ўстаўныя словы, спалучэнні слоў і сказы, якія выконваюць удакладняльную функцыю (тлумачэнні, заўвагі, дадатковыя звесткі і інш.).
<br>Напрыклад:
<blockquote>_Доўгі час Закружжа, так называлі вёску прышлыя людзі, з навакольным светам звязвала звычайная лясная сцежка_ (А.Асіпенка).</blockquote>
<blockquote>_Віхрасты хлапчук, яму было год шэсць, штосьці мармытаў праз сон і смяяўся_ (К.Чорны).</blockquote>
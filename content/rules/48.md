+++
title = "Коска пры параўнальных зваротах"
chapter = "Коска ў простым сказе"
section = "Пунктуацыя"
weight = 48
draft = false
+++

1. Параўнальныя звароты, якія пачынаюцца злучнікамі __як__, __бы__, __як бы__, __нібы__, __нібыта__, __быццам__, __як быццам__, __што__, __як і__, __чым__, коскамі.
<br>Напрыклад:
<blockquote>_Па небе хмары, як палотны, паўночны вецер рассцілае_ (Я.Колас).</blockquote>
<blockquote>_Дзяўчаты, нібы русалкі, карагоды водзяць_ (П.Панчанка).</blockquote>
<blockquote>_Поле, нібыта падковай, акружана лесам_ (І.Навуменка).</blockquote>
<blockquote>_Над возерам устае, быццам белая воўна, пахучы туман_ (З.Бядуля).</blockquote>
<blockquote>_Зоры высыпаюць, бы іней..._ (Я.Колас).</blockquote>

2. Выдзяляюцца коскамі спалучэнні слоў __як адзін__, __як правіла__, __як звычайна__, __як знарок__, __як цяпер__, __як заўсёды__ і інш.
<br>Напрыклад:
<blockquote>_Мы па сігналу ваеннай трывогі ўсе, як адзін, уставалі на бой_ (П.Глебка).</blockquote>
<blockquote>_Пажылыя людзі памятаюць, як цяпер, дзень заканчэння Вялікай Айчыннай вайны._</blockquote>
<blockquote>_Каля магазіна, як заўсёды, збіраюцца вяскоўцы._</blockquote>

3. Пры параўнальных зваротах са злучнікамі __як__, __як быццам__, __чым__ і іншых у шэрагу выпадкаў коска не ставіцца.
<br>Коска не ставіцца перад злучнікамі __як__ і __чым__ у спалучэннях _больш як_ (_не больш як_), _больш чым_ (_не больш чым_), _менш як_ (_не менш як_), _менш чым_ (_не менш чым_), _не бліжэй як_, _не далей як_, _не часцей як_, _не радзей як_, _не іначай як_, _усё роўна як_ і інш., якія выражаюць абмежаванне ў прасторы, часе, колькасці.
<br>Напрыклад:
<blockquote>_Абоз расцягнуўся больш як на вярсту_ (Я.Колас).</blockquote>
<blockquote>_Менш чым праз хвіліну Несцяровіч вярнуўся ў хату_ (К.Чорны).</blockquote>
<br>У такіх спалучэннях коска перад __як__ і __чым__ ставіцца тады, калі яны сэнсава і інтанацыйна выдзяляюцца.
<br>Напрыклад:
<blockquote>_Лес патрэбен людзям не меней, чым хлеб_ (І.Навуменка).</blockquote>
<blockquote>_Людзей у лесе было больш, як грыбоў_ (Я.Колас).</blockquote>

4. Не выдзяляюцца коскамі:
<br>устойлівыя выразы са злучнікам __як__: _як мага_, _як след_, _як мае быць_, _як належыць_, _як не ў сябе_ і інш.
<br>Напрыклад:
<blockquote>_Трэба як належыць рыхтавацца ў дарогу._</blockquote>
<blockquote>_Не паспеў Лабановіч як мае быць разгледзець гэтыя ўбогія апартаменты вартаўніка, як зараз жа выплыла з-за дрэў яго постаць_ (Я.Колас);</blockquote>
устойлівыя параўнанні з __як__: _відна як днём_, _гол як сакол_, _галодны як воўк_, _злы як сабака_, _белы як палатно_, _белы як снег_, _пабляднеў як палатно_, _моцны як дуб_, _здаровы як бык_, _лёгкі як пярынка_, _няўклюдны як мядзведзь_, _патрэбны як паветра_, _чорны як сажа_, _цвёрды як камень_, _чырвоны як рак_, _цёмна як ноччу_, _хітры як ліса_, _палахлівы як заяц_, _халодны як лёд_, _баяцца як агню_, _берагчы (глядзець) як вока_, _ведаць як свае пяць пальцаў_, _маўчаць як рыба_, _біцца як рыба аб лёд_, _не бачыць як сваіх вушэй_, _як рукой зняло_, _як рукой падаць_, _як кот наплакаў_, _растаў як снег_, _лопнуў як мыльны пузыр_, _прыстаў як смала_, _стаіць як укопаны_, _спаў як забіты_, _расце як на дражджах_, _адчуваць сябе як дома_, _усе як на падбор_, _як на далоні_, _як на іголках_ і інш.

5. Не выдзяляюцца коскамі параўнальныя звароты, якія з’яўляюцца іменнай часткай выказніка.
<br>Напрыклад:
<blockquote>_Яны для мяне як бацькі_ (В.Быкаў).</blockquote>
<blockquote>_Ты як песня тая_ (Я.Пушча).</blockquote>
<blockquote>_Ліпа нібы цёмная хмара за акном_ (Я.Брыль).</blockquote>

6. Коска не ставіцца перад параўнальным зваротам, калі перад ім ёсць часціца __не__ або прыслоўі __зусім__, __амаль__.
<br>Напрыклад:
<blockquote>_Міхась трымаўся не як сталы чалавек_ (Я.Колас).</blockquote>
<blockquote>_Яны адчувалі сябе амаль як дарослыя людзі_ (Я.Колас).</blockquote>

7. Не выдзяляюцца коскамі звароты з __як__, калі яны ўжываюцца са значэннем «у якасці» або са значэннем тоеснасці.
<br>Напрыклад:
<blockquote>_Чмаруцьку ведаюць усе як чалавека з фантазіяй_ (М.Лынькоў).</blockquote>
<blockquote>_Ён славіўся ў брыгадзе як выдатны падрыўнік_ (І.Мележ).</blockquote>
<blockquote>_Я захоўваю франтавыя пісьмы братоў і сяброў як памяць аб іх._</blockquote>
<blockquote>_Гэта кніга выдадзена як дапаможнік для студэнтаў._</blockquote>
<blockquote>_Быў дзень як дзень._</blockquote>
<blockquote>_Алесь быў хлопец як хлопец._</blockquote>
+++
title = "Правапіс не (ня) і ні"
chapter = "Правілы напісання разам, праз злучок і асобна"
section = "Арфаграфія"
weight = 40
draft = false
+++

1. __Не__ (__ня__) пішацца разам:
<br>калі без __не__ (__ня__) слова не ўжываецца: _небарака_, _неруш_, _неслух_, _невук_, _немаўля_, _невідзімка_, _незабудка_, _нечысць_, _нелюдзім_, _нехрысць_, _нядзеля_, _нявестка_, _нягода_, _нястача_, _нябыт_, _нявер’е_, _нязгрэба_, _нядбальства_; _ненавідзець_, _непакоіцца_, _нездаровіцца_, _недамагаць_, _няможацца_, _няволіць_; _непахісны_, _непарушны_, _незабыўны_, _нелюдзімы_, _нехлямяжы_, _нечуваны_; _няспынна_, _няўцям_, _няшчадна_, _нельга_, _няма_;
<br>з назоўнікамі, калі адмоўе прыдае слову без гэтай часціцы значэнне супрацьпастаўлення, адмаўлення: _неспецыяліст_, _нечалавек_, _неметал_, _нятэрмін_, _нелінгвіст_ і інш., напрыклад: _розніца паміж тэрмінамі і нятэрмінамі_, _кніга прызначана ў асноўным для неспецыялістаў_, _нелінгвісту гэтыя тэрміны могуць быць незнаёмыя_;
<br>з прыметнікамі і прыметнікавымі прыслоўямі на __-о__ (__-а__), калі спалучэнне іх з __не__ служыць не для адмаўлення якога-небудзь паняцця, а для выражэння новага, супрацьлеглага паняцця: _невысокі_ (нізкі), _нешырокі_ (вузкі), _недалёкі_ (блізкі), _неспакойны_ (які хвалюецца), _невялікі_ (малы), _нелегальна_ (падпольна, скрыта), _нямнога_ (мала) і інш., а таксама з прыслоўем _няйначай_ (абавязкова). Наяўнасць паясняльных слоў, як правіла, не ўплывае на напісанне разам __не__ з прыметнікамі: _незнаёмы нам аўтар_, _невядомыя навуцы факты_, _непрыгодны для будоўлі матэрыял_, _няправільныя ў многіх адносінах вывады_;
<br>у дзеяслоўнай прыстаўцы __неда-__, якая абазначае неадпаведнасць патрэбнай норме: _недалічваць_ (мець менш, чым трэба), _недаацэньваць_ (ацэньваць ніжэй, чым належыць), _недаважваць_ (адважваць менш, чым патрабуецца), _недагледзець_ (дзіця), _недавыканаць_ (выканаць менш за норму), _недамерваць_ (адмерваць менш, чым трэба). Ад дзеясловаў з прыстаўкай __неда-__ адрозніваюцца дзеясловы з прыстаўкай __да-__, якія спалучаюцца з __не__ і абазначаюць не даведзенае да канца дзеянне: _не давучыцца да канца_, _не дачакацца цябе_, _не даскочыць да берага_, _не дасядзець да канца_, _не даглядзець фільм_;
<br>з дзеепрыметнікамі, пры якіх адсутнічаюць паясняльныя словы ці супрацьпастаўленне: _неасушаныя_ (балоты), _нержавеючая_ (сталь), _нечаканы_ (прыход), _непрыбраны_ (пакой), _незачыненыя_ (дзверы)_, _няходжаная_ (сцежка); але: _не засеянае жытам поле_, _не асушаныя да гэтага часу балоты_. __Не__ (__ня__) пішацца разам з поўнымі дзеепрыметнікамі і прыметнікамі пры наяўнасці пры іх слоў _вельмі_, _надта_, _зусім_, _выключна_, _абсалютна_, _незвычайна_ і інш.: _вельмі неабдуманы ўчынак_, _выключна неспрыяльнае надвор’е_, _абсалютна непрымальная прапанова_, _зусім някепскі вынік_, _надта няласкавы прыём_;
<br>з займеннікамі, калі на часціцу __не__ падае націск і паміж __не__ і займеннікам няма прыназоўніка, і з падобнымі займеннікавымі прыслоўямі: _не&#769;хта_, _не&#769;шта_, _не&#769;кага_, _не&#769;чага_, _не&#769;каму_, _не&#769;чаму_; _не&#769;йкі_, _не&#769;йчы_, _не&#769;калі_, _не&#769;куды_, _не&#769;як_, _не&#769;калькі_, _не&#769;дзе_, _не&#769;адкуль_; але: _не адкуль_, _не адтуль_ (пры націску на займеннікавым прыслоўі);
<br>у прыслоўях: _нечакана_, _неабсяжна_, _неўзабаве_, _незадоўга_, _неўпапад_, _непадалёк_, _неўзаметку_, _няўцям_, _нехаця_, _нельга_; у прыназоўніку _нягледзячы на_; у часціцах _няўжо_, _няхай_, постфіксе __-небудзь__ (_як-небудзь_, _хто-небудзь_) і слове _няма_.

2. __Не__ пішацца асобна:
<br>з дзеясловамі і дзеепрыслоўямі: _не бачыў_, _не ведаў_, _не буду рабіць_, _не бяры_, _не рабі_, _не курыць_; _не ведаючы куды_; _рабіць не спяшаючыся_; _сказаць не падумаўшы_;
<br>са словамі іншых часцін мовы, калі ёсць або падразумяваецца супрацьпастаўленне: _не шчасце, а адно гора з вамі_; _любога колеру, толькі не жоўтага_; _заходзіць да нас, але не часта_; _не два – больш_; _не каму, а вам будзе лепш_; _не пашкоджаны, але не працуе нешта_; _вада не гарачая – ледзь цёплая_; _не далёка – зусім блізка_;
<br>з поўнымі дзеепрыметнікамі, калі пры іх ёсць паясняльныя словы: _да канца не вырашанае пытанне_, _не пакінутая без увагі парада_, _даўно не стрыжаны_, _цалкам не ўпэўнены_;
<br>з дзеепрыметнікамі ў кароткай форме: _у пакоі (было) не прыбрана_, _твае правы (былі) не парушаны_, _дзверы не зачынены_;
<br>з прыметнікамі, прыслоўямі, калі ў якасці паясняльнага слова выступае займеннік або займеннікавае прыслоўе, якія пачынаюцца з __ні__: _нікому не патрэбны_, _ніхто не галодны_, _ні да чаго не здольны_;
<br>з прыметнікамі і прыслоўямі з паясняльным словам, якое мае ацэначнае значэнне якасці: _далёка не лепшы вынік_, _сёння дзень зусім не горшы за мінулы_, _не спелы яшчэ яблык_;
<br>з нязменнымі словамі _не трэба_, _не варта_, _не шкода_, _не супраць_, якія выступаюць у якасці выказніка;
<br>з усімі словамі, часткі якіх пішуцца праз злучок: _паступіў не па-сяброўску_, _зроблена не па-людску_, _не навукова-папулярны фільм_;
<br>асобна пішуцца часткі выразу __не раз__: _Не раз прыходзілася яму хадзіць праз гэты лес_;
<br>у зваротах _не хто іншы, як_; _не што іншае, як_; _не хто іншы, а_; _не што іншае, а_, у складзе якіх ёсць адносныя займеннікі __хто__, __што__ і азначальны займеннік __іншы__ (_хто іншы_, _што іншае_), якія ў спалучэнні з __не__ з’яўляюцца адмаўленнем іх сумеснага значэння: _не хто іншы ўзяў, як ён_; _не хто іншы, а толькі ён_; _гэта не што іншае, як вапна_; _гэта не што іншае, а толькі нейкі звярок прашмыгнуў_; але: _ніхто іншы не быў, толькі ён_; _нішто іншае не цікавіць яго, адно толькі кнігі_.

3. __Ні__ пішацца разам:
<br>у займенніках, калі __ні__ не аддзелена ад займенніка прыназоўнікам: _ніхто_, _нішто_, _нікога_, _нічога_, _ніякі_, _нічый_, _ніякаму_, _нічыйго_, _нічыім_; але: _ні ў кога_, _ні ў якім_, _ні ў якія_, _ні да чаго_, _ні да каго_;
<br>у прыслоўях _ніколі_, _нідзе_, _нікуды_, _ніадкуль_, _ніяк_, _ніколькі_, _нічуць_, а таксама ў вытворных словах: _нічыйны_, _ніштаваты_, _ніякавата_, _ніякаватасць_;
<br>у слове _нібы_ (_нібыта_).

4. __Ні__ пішацца асобна перад выказнікам у даданых частках складаных сказаў, калі служыць для ўзмацнення сцвярджальнага значэння: _Дзе б ні быў я, Мінскам ганаруся_; а таксама ва ўстойлівых узмацняльных зваротах: _што ні кажы_; _з кім бы то ні было_; _што б там ні было_.
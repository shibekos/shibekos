+++
title = "Правілы пастаноўкі дужак"
chapter = "Дужкі"
section = "Пунктуацыя"
weight = 62
draft = false
+++

1. У дужкі бяруцца ўстаўныя словы, спалучэнні слоў і сказы, якія аб’яднаны з асноўным сказам сэнсавай сувяззю і служаць у якасці заўваг, удакладненняў і пад.
<br>Напрыклад:
<blockquote>_У руках у яго вялікая галка камякоў (бульбяной кашы)_ (К.Крапіва).</blockquote>
<blockquote>_Узялі мы вуды, кацялок для юшкі, сачок (на ўсякі выпадак) і рушылі на рыбалку_ (А.Якімовіч).</blockquote>
<blockquote>_Мы, дзеці, сядзелі на нашым бярвенні (бацька збіраўся ставіць новую хату і таму навазіў ужо многа лесу) і рабілі сабе свістулькі з вярбовых пруткоў_ (Я.Сіпакоў).</blockquote>
<blockquote>_У яго тады жыла запаветная мара – стаць лётчыкам (калі не лічыць таго, што адзін час, нядаўна, ён захапляўся геалогіяй, каб знаходзіць затоеныя багацці)_ (І.Мележ).</blockquote>

2. У дужкі бяруцца словы і спалучэнні слоў (разам з адпаведным знакам прыпынку), якія выражаюць рэакцыю, адносіны слухачоў да чыёй-небудзь прамовы, выказвання, рэплікі.
<br>Напрыклад:
<blockquote>
С т а р ш ы н я. _... Пажадаем жа яму далейшых поспехаў. (Бурныя апладысменты.)_
<br>А н д р э й. _... Да новай сустрэчы, сябры. (Апладысменты.)_
<br>Ц і м о х. _... Так мяне ашукалі! (Смех.)_
<br>Г а н н а. _... Хто не дбае, той не мае, людцы мае! (Гучны смех.)_
<br>Б р ы г а д з і р. _... Такое не часта сустракаецца. (Вясёлае ажыўленне ў зале.)_
<br>А н і с і м. _... Таму кожны павінен атрымаць сваю долю. (Воклічы: «Правільна!»)_
<br>С а к р а т а р. _Ці будуць пытанні да прысутных? (Галасы: «Хопіць!»)_

3. У дужкі бярэцца прозвішча аўтара або прозвішча аўтара і крыніца (назва твора), з якой прыводзіцца цытата.
<br>Напрыклад:
<blockquote>_Каля пасады лесніковай цягнуўся гожаю падковай стары, высокі лес цяністы_ (Я.Колас. «Новая зямля»).</blockquote>

4. Пасля цытаты, непасрэдна за якой у гэтым жа радку ў дужках змяшчаецца спасылка на аўтара або на аўтара і крыніцу (г.зн. перад адкрывальнай дужкай), захоўваецца адпаведны знак прыпынку – пытальнік, клічнік або шматкроп’е.
<br>Напрыклад:
<blockquote>_Эпіграфам да працы ўзяты словы: «А там, над Нёманам, плывуць чаўны ў прасторы, там спевы коцяцца ў нямую далячынь»_ (П.Трус. «Ліст да сястры»).</blockquote>
<blockquote>_Прыгадаліся знаёмыя радкі: «Чым сустрэла мяне мая вуліца, як я выходзіў?»_ (А.Куляшоў. «Сцяг брыгады»).</blockquote>
<blockquote>_Няхай для нас палеткі родзяць, няхай для нас сады цвітуць!_ (П.Панчанка).</blockquote>
<blockquote>_Насустрач цягніку выходзяць з-за ўзгорка маладыя алешыны, дубы, хвоі..._ (П.Галавач).</blockquote>

5. Калі ж спасылка на аўтара ці на аўтара і крыніцу змяшчаецца асобна ўнізе пад тэкстам, тады ў канцы тэксту (цытаты) ставіцца кропка ці іншы адпаведны знак прыпынку (пытальнік, клічнік, шматкроп’е) і спасылка ў дужкі не бярэцца.
<br>Напрыклад:
<blockquote>_Любіце сваю зямлю аддана і да канца. Іншай нам не дадзена, дый не трэба._
<br>У. Караткевіч.</blockquote>
<blockquote>_…Максім Багдановіч па праву заняў пачэснае месца ў нашай маладой паэзіі як высокаталенавіты паэт і майстра паэтычнай формы. …Тое, што напісаў ён за сваё кароткае жыццё, ставіць яго ў першыя рады нашых лепшых песняроў._
<br>Якуб Колас. «Выдатнейшы паэт і крытык».</blockquote>

6. У дужкі бяруцца рэмаркі аўтара ў драматургічным творы.
<br>Напрыклад:
<blockquote>А л ь ж б е т а _(убягае, трымаючы ў руцэ клінок з тварагом). Што гэта ў вас тут парабілася, мае міленькія?_
<br>П а ў л і н к а. _Кабыла дзядзькава ўцякла ці хто ўкраў. (Ідзе, садзіцца на ложак і шые)_ (Я.Купала).</blockquote>

7. Пасля ўстаўной канструкцыі (перад закрывальнай дужкай) ставіцца пытальнік, клічнік або шматкроп’е, якія патрабуюцца кантэкстам, а кропка не ставіцца.
<br>Напрыклад:
<blockquote>_Быў узгорак, так як бубен, але Ціт пасеяў лубін, дык (ці веры вы дасце?), як чарот, жытцо расце_ (К.Крапіва).</blockquote>
<blockquote>_Змітрок (добры ён хлопец!) чытае розную літаратуру_ (В.Каваль).</blockquote>
<blockquote>_І толькі школа (я адразу ўбачыў яе і беспамылкова пазнаў) стаяла за гародамі, бліжэй да лесу_ (І.Шамякін).</blockquote>
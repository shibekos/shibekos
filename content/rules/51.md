+++
title = "Коска пры словах і спалучэннях слоў, якія ўдакладняюць або абмяжоўваюць значэнне іншых слоў у сказе"
chapter = "Коска ў простым сказе"
section = "Пунктуацыя"
weight = 51
draft = false
+++

1. Коскамі выдзяляюцца акалічнасці, выражаныя словамі і спалучэннямі слоў са значэннем месца, часу, спосабу дзеяння і інш., якія стаяць побач і ўдакладняюць, канкрэтызуюць ці ўзмацняюць сэнс папярэдніх слоў, што маюць больш шырокае значэнне.
<br>Напрыклад:
<blockquote>_Тут, на высокай і даволі прасторнай пляцоўцы, і знайшло сабе ціхі прыпынак сяло Верхань_ (Я.Колас).</blockquote>
<blockquote>_За дваром, на бярозах, была пасека – больш за дзясятак ліпавых вулляў_ (М.Лупсякоў).</blockquote>
<blockquote>_Адтуль, недзе з-за ўзгорка, даносіліся невыразныя, як бы прыглушаныя, гукі_ (К.Крапіва).</blockquote>
<blockquote>_А было гэта тыдзень таму, у нядзелю, пад вечар_ (Я.Брыль).</blockquote> 

2. Калі другая акалічнасць мае больш шырокае значэнне, чым папярэдняя, то яна не ўдакладняе, а толькі паясняе папярэднюю і коскамі не выдзяляецца.
<br>Напрыклад:
<blockquote>_Зусім інакш ішло жыццё ў сасняку за горадам, дзе быў штаб фронту_ (І.Мележ).</blockquote>
<blockquote>_Яшчэ зранку на другі дзень па вёсцы панеслася чутка пра гэта здарэнне._</blockquote> 

3. Калі другая акалічнасць у адносінах да папярэдняй мае больш вузкае значэнне, але па сэнсе і інтанацыйна не выдзяляецца, то паміж імі коска не ставіцца.
<br>Напрыклад:
<blockquote>_А там за возерам, як струнка, пралегла роўненька чыгунка_ (Я.Колас).</blockquote>
<blockquote>_На балоце паабапал дарогі раслі кусты лазы і алешніку_ (Я.Колас).</blockquote>
<blockquote>_Дзялілі лужок найчасцей у нядзелю пад вечар_ (Я.Брыль).</blockquote>

4. Калі ў сказе стаяць побач адна за адной тры і больш акалічнасці, з якіх наступная ўдакладняе папярэднюю, але апошняя не мае ўдакладняльнага значэння, то пасля яе коска не ставіцца.
<br>Напрыклад:
<blockquote>_Там, на ўзлессі, на высокім дрэве з разгалістай кронай у гняздзе шчабяталі птушаняты._</blockquote>

5. У творах мастацкай літаратуры і ў перыядычным друку пры выдзяленні ўдакладняльных акалічнасцей з узмацняльным значэннем часам ужываецца працяжнік.
<br>Напрыклад:
<blockquote>_Стрэлы чутны толькі недзе далёка – у лесе_ (Я.Скрыган).</blockquote>

6. Коскамі выдзяляюцца акалічнасці, выражаныя словамі і спалучэннямі слоў, якія ўдакладняюць, падкрэсліваюць значэнне папярэдняга прыметніка, займенніка і інш.
<br>Напрыклад:
<blockquote>_З яснага, без адзінай хмурынкі, глыбокага неба россыпам зорак свяціў поўны месячык_ (І.Шамякін).</blockquote>
<blockquote>_Крыху далей стаяла невялікая, хат на дзесяць, вёсачка_ (</blockquote>Я.Сіпакоў).
<blockquote>_Хвалістыя, доўгія, ледзь не ў пояс, валасы... былі незвычайнага, попельнага колеру_ (Т.Бондар).</blockquote>

7. Коскамі выдзяляюцца спалучэнні слоў і асобныя словы, якія ўдакладняюць або абмяжоўваюць, выдзяляюць ці ўзмацняюць сэнс папярэдніх ці наступных слоў, далучаючыся да іх непасрэдна або пры дапамозе выразаў _у тым ліку_, _у тым ліку і_, _апрача_ (_апроч_), _акрамя_, _амаль_, _за выключэннем_, _галоўным чынам_, _па прозвішчы_ (_па мянушцы_ і інш.), _гэта значыць_, _так званы_, _або_, _ці_ (у значэнні «гэта значыць»), _асабліва_, _нават_, _напрыклад_, _як_, _у прыватнасці_, _і ў прыватнасці_, _і прытым_ і інш.
<br>Напрыклад:
<blockquote>_Усе палешукі, у тым ліку і стараста, пісаць не ўмелі_ (Я.Колас).</blockquote>
<blockquote>_Вада ў Нёмане, нават каля берага, не ідзе, здаецца, а бяжыць_ (Я.Брыль).</blockquote>
<blockquote>_Усе птушкі, і нават непаседлівыя крыклівыя вераб’і, схаваліся ад навальніцы_ (Я.Маўр).</blockquote>
<blockquote>_Добра памагае падбел супроць падагры, ці, як цяпер кажуць, адкладання солі_ (В.Вольскі).</blockquote>

8. Калі спалучэнні слоў з __апрача__, __акрамя__ і іншымі маюць пры сабе ўзмацняльную часціцу __і__, то яны звычайна коскамі не выдзяляюцца.
<br>Напрыклад:
<blockquote>_Пабываў ля крыніцы нехта і акрамя нас._</blockquote>
+++
title = "Коска пры адасобленых акалічнасцях і акалічнасных зваротах"
chapter = "Коска ў простым сказе"
section = "Пунктуацыя"
weight = 50
draft = false
+++

1. Коскай выдзяляюцца акалічнасці, выражаныя дзеепрыслоўнымі зваротамі, незалежна ад іх месца ў сказе.
<br>Напрыклад:
<blockquote>_Шчасце ў працы знайшоўшы, добра ў полі араць_ (П.Броўка).</blockquote>
<blockquote>_Нізкія сонечныя прамяні, яшчэ не абласкаўшы зямлю, знаходзілі беласнежную кіпень яблынь і запальвалі яе ружовым святлом_ (В.Карамазаў).</blockquote>

2. Акалічнасці, выражаныя дзеепрыслоўнымі зваротамі, якія з’яўляюцца ўстойлівымі выразамі, коскамі не аддзяляюцца.
<br>Напрыклад:
<blockquote>_Яны працавалі не пакладаючы рук_ (З.Бядуля).</blockquote>
<blockquote>_І слухаюць яго вушы развесіўшы_ (А.Макаёнак).</blockquote>
<blockquote>_Растуць яны [дзеці] тут у нас на лес гледзячы_ (Я.Брыль).</blockquote>

3. Выдзяляецца коскамі акалічнасць, выражаная адзіночным дзеепрыслоўем пры дзеяслове-выказніку.
<br>Напрыклад:
<blockquote>_Раз-пораз стукалі, падаючы, спілаваныя дрэвы_ (П.Галавач).</blockquote>
<blockquote>_Успыхвалі, трапечучы, белыя ракеты_ (І.Мележ).</blockquote>
<blockquote>_І нечакана над самай галавою раскалоўся гром, затрашчала, ломячыся, дрэва_ (В.Адамчык).</blockquote>

4. Акалічнасці, выражаныя адзіночнымі дзеепрыслоўямі, не адасабляюцца і не выдзяляюцца коскамі, калі стаяць пасля дзеяслова-выказніка і сваім значэннем набліжаюцца да прыслоўя спосабу дзеяння ці часу.
<br>Напрыклад:
<blockquote>_Бацька доўга сядзіць задумаўшыся, і я не чапаю гэтых дум_ (Я.Скрыган).</blockquote>
<blockquote>_Лена бегла не азіраючыся_ (М.Лынькоў).</blockquote>
<blockquote>_Не хваліся сеўшы, а хваліся з’еўшы_ (Прыказка).</blockquote>
<blockquote>_Людзі хутка ўстаюць, спяшаючыся апранаюць сваё скураное адзенне_ (Э.Самуйлёнак).</blockquote>

5. Перад злучнікам __і__, які звязвае дзве акалічнасці, выражаныя адзіночнымі дзеепрыслоўямі або дзеепрыслоўнымі зваротамі, а таксама прыслоўем з дзеепрыслоўем, коска не ставіцца, як пры аднародных членах сказа.
<br>Напрыклад:
<blockquote>_Смеючыся і жартуючы, дзеці ішлі да рэчкі_ (Я.Колас).</blockquote>
<blockquote>_Крушынскі гаварыў ціха і не пазіраючы на госця_ (З.Бядуля).</blockquote>
Пры бяззлучнікавай сувязі паміж такімі акалічнасцямі коска ставіцца.
<br>Напрыклад:
<blockquote>_Ганна, не азіраючыся, не слухаючы нічога, пералазячы платы, напрасткі праз мокрыя, па-асенняму голыя агароды паляцела да Васілёвага селішча_ (І.Мележ).</blockquote>
<blockquote>_Конь выцягнуў воз на цвярдзейшую дарогу і пайшоў раўней, не спяшаючыся_ (К.Крапіва).</blockquote>
<blockquote>_Панізіўшы голас, шэптам дзед сказаў з узрушэннем: «У лес трэба перабірацца...»_ (Я.Колас).</blockquote> 

6. Калі акалічнасць, выражаная адзіночным дзеепрыслоўем або дзеепрыслоўным зваротам, знаходзіцца паміж аднароднымі дзеяслоўнымі выказнікамі, звязанымі злучнікам __і__, то яны выдзяляюцца коскамі без злучніка.
<br>Напрыклад:
<blockquote>_Сонца апусцілася зусім нізка і, стаміўшыся, пачало хіліцца на захад_ (Б.Сачанка).</blockquote>
<blockquote>_Стараста слухаў, прыплюшчыўшы вочы, і толькі згаджаўся_ (Я.Колас).</blockquote> 

7. Не аддзяляецца коскай акалічнасць, выражаная дзеепрыслоўем або дзеепрыслоўным зваротам, перад якой стаіць узмацняльная часціца і.
<br>Напрыклад:
<blockquote>_Штосьці трэба рабіць і не атрымаўшы звестак_ (А.Кулакоўскі).</blockquote>
<blockquote>_Антон умее гаварыць і не падумаўшы як след_ (П.Галавач).</blockquote> 

8. Калі спалучальны злучнік, што звязвае два аднародныя дзеяслоўныя выказнікі, стаіць паміж адасобленымі акалічнасцямі, выражанымі дзеепрыслоўнымі зваротамі ці адзіночнымі дзеепрыслоўямі, якія адносяцца да розных выказнікаў, то коска ставіцца перад злучнікам і пасля яго.
<br>Напрыклад:
<blockquote>_Іван зацяў дыханне, стараючыся як найлепей пацэліць, і, трошкі не падпусціўшы сабаку да каменя, стрэліў_ (В.Быкаў).</blockquote>
<blockquote>_Удвух з Андрэем неслі яны сетку на бераг, трымаючы вусцем угору, і, толькі адышоўшыся далей ад вады, перавярнулі яе кулём на дол_ (Я.Колас).</blockquote>

9. Калі акалічнасць, выражаная дзеепрыслоўным зваротам або адзіночным дзеепрыслоўем, стаіць пасля злучніка ці злучальнага слова, якое звязвае часткі складанага сказа, то яна аддзяляецца коскай без гэтага злучніка.
<br>Напрыклад:
<blockquote>_Чуеш ты, як звоняць ціха, як, палі вітаючы свае, недзе ўнучка слуцкае ткачыхі пра вясну шчаслівая пяе_ (М.Танк).</blockquote>
<blockquote>_Жанчына сядзела перабіраючы фартух. А потым паглядзела ў акно і, не чакаючы маёй просьбы, ціха пачала сваё апавяданне_ (А.Васілевіч).</blockquote>
<blockquote>_Сонца, зрабіўшы свой штодзённы кругабег, апусцілася зусім нізка і, стаміўшыся, пачало хіліцца на захад_ (Б.Сачанка).</blockquote> 

10. Выдзяляюцца коскамі акалічнасці, выражаныя дзеепрыслоўным зваротам, і адзіночнае дзеепрыслоўе ў пазіцыі пасля злучніка __а__, які звязвае два аднародныя дзеяслоўныя выказнікі з супрацьлеглым значэннем.
<br>Напрыклад:
<blockquote>_Лабановіч не спыніўся, а, выбраўшы больш зручнае месца, смела рушыў наперад_ (Я.Колас).</blockquote>
<blockquote>_Ён не гаварыў, а, махаючы кулакамі, крычаў_ (П.Пестрак).</blockquote>

11. Калі злучнік __а__ па сэнсе непасрэдна звязаны з акалічнасцю, выражанай дзеепрыслоўем, тады пасля яго коска не ставіцца.
<br>Напрыклад:
<blockquote>_Рыгор доўга шукаў выхад, а знайшоўшы, весела ўсміхнуўся і выйшаў з кватэры_ (Ц.Гартны).</blockquote>
<blockquote>_Садзілася [сонца] на хвалі велізарным чырвоным кругам, а сутыкнуўшыся з вадою, увачавідкі змяніла форму_ (А.Кулакоўскі).</blockquote>

12. Акалічнасць, выражаная адзіночным дзеепрыслоўем або дзеепрыслоўным зваротам, пры якіх стаяць часціцы __толькі__, __нават__, разам з імі аддзяляецца коскай.
<br>Напрыклад:
<blockquote>_Толькі прайшоўшы амаль паўдарогі, [дзед] запытаў: – Ну, а як у цябе ў школе?_ (П.Броўка).</blockquote>
<blockquote>_Нават узяўшы кнігу першы раз у рукі, разумееш, як табе пашчасціла._</blockquote>
<blockquote>_З краю на лясных прагалах стаялі маладыя бярозкі, толькі-толькі выпускаючы пахучыя лісточкі і надаючы лесу асаблівую чароўнасць_ (Я.Колас).</blockquote>

13. Калі адасобленая акалічнасць, выражаная адзіночным дзеепрыслоўем або дзеепрыслоўным зваротам, звязана з астатняй часткай сказа злучнікамі __нібы__, __як бы__, __быццам__ і інш., то коска ставіцца перад адпаведным злучнікам.
<br>Напрыклад:
<blockquote>_Яна [машына] то бегла весела, жвава, калі было роўна, то гула і стагнала, быццам злуючыся, што яе не пускаюць_ (Я.Скрыган).</blockquote>
<blockquote>_Бушмар правёў рукою па твары, як бы знімаючы з яго штосьці чужое і непрыемнае_ (К.Чорны).</blockquote>
<blockquote>_Леначка прыпала тварам да маіх грудзей, нібы хаваючы яго і ад мяне і ад сябе_ (Я.Брыль).</blockquote>

14. Пры адасобленай акалічнасці, выражанай дзеепрыслоўем або дзеепрыслоўным зваротам, замест коскі можа ставіцца працяжнік, калі дзеепрыслоўе выразна выдзяляецца сэнсава.
<br>Напрыклад:
<blockquote>_Не шукаючы – не знойдзеш_ (Прыказка).</blockquote>
<blockquote>_І памагаць яму трэба – умеючы_ (Я.Брыль).</blockquote> 

15. Выдзяляецца коскамі акалічнасць, выражаная назоўнікамі ва ўскосных склонах з прыназоўнікамі _насуперак_, _у адпаведнасці_, _са згоды_ і іншымі са значэннем прычыны, умовы, уступкі, спосабу дзеяння.
<br>Напрыклад:
<blockquote>_Насуперак ліхой стыхіі, на гэтай згруджанай жарстве, узняўшы вежы залатыя, прыгожы горад расцвіце_ (П.Глебка).</blockquote>
<blockquote>_Максіма ў ваенна-марское вучылішча не прынялі, і ён, наперакор жаданню бацькоў, на злосць усім, паехаў у марскі тэхнікум_ (І.Шамякін).</blockquote>
<blockquote>_Дваццаць восьмага ліпеня, у выніку абыходнага манеўру і баявой атакі, войскі Першага Беларускага фронта авалодалі Брэстам_ (У.Карпаў).</blockquote>
<blockquote>_У выпадку якой патрэбы, звяртайцеся па дапамогу_ (І.Шамякін).</blockquote>
<blockquote>_Нягледзячы на трывожны час, рынак жыў сваім звычайным жыццём_ (А.Якімовіч).</blockquote>
<blockquote>_У адпаведнасці з законам, кожны мае права на працу._</blockquote>
Пры такіх акалічнасных канструкцыях з некаторымі прыназоўнікамі дапускаецца адсутнасць коскі, калі яны сэнсава і інтанацыйна не выдзяляюцца.
<br>Напрыклад:
<blockquote>_А млын – добры пункт, дзе можна ў выпадку патрэбы схавацца_ (З.Бядуля).</blockquote>
<blockquote>_У адпаведнасці з надвор’ем гэтак жа часта змяняе свой колер і возера_ (В.Вольскі).</blockquote>

16. Коскамі выдзяляюцца інфінітыўныя звароты, калі яны далучаюцца да выказніка пры дапамозе злучнікаў __каб__, __для таго каб__, __з тым каб__, __замест таго каб__ і інш.
<br>Напрыклад:
<blockquote>_На тое ён і лес, каб шумець_ (К.Крапіва).</blockquote>
<blockquote>_Зрабілі б што-небудзь карыснае, замест таго каб гуляць._</blockquote>

17. Не выдзяляецца коскамі інфінітыўны зварот з __каб__, калі ён уваходзіць у пытальную сінтаксічную канструкцыю з пачатковым __што__: _Што каб пайсці ў адпачынак? А што каб сказаць? А што каб запрасіць іх у госці? і інш._

18. Коскамі могуць выдзяляцца акалічнасці, выражаныя прыслоўямі або прыслоўнымі зваротамі, што адносяцца да выказніка і маюць значэнне заўвагі.
<br>Напрыклад:
<blockquote>_Хведар бег, аслабела і няўцямна, ужо не выбіраючы шляху_ (В.Быкаў).</blockquote>
<blockquote>_Сабака ўсё брахаў, заложна і аднатонна_ (К.Крапіва).</blockquote>
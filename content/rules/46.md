+++
title = "Коска паміж аднароднымі членамі сказа"
chapter = "Коска ў простым сказе"
section = "Пунктуацыя"
weight = 46
draft = false
+++

1. Коскай раздзяляюцца аднародныя члены сказа, якія не звязаны паміж сабой злучнікамі.
<br>Напрыклад:
<blockquote>_Згінулі сцюжы, марозы, мяцеліцы_ (Я.Купала).</blockquote>
<blockquote>_Наўкола гуў, гаманіў, мітусіўся салдацкі натоўп_ (В.Быкаў).</blockquote>
<blockquote>_Молада, хораша, звонка спяваў гарманіст_ (Я.Брыль).</blockquote>
Не з’яўляюцца аднароднымі членамі і не аддзяляюцца адзін ад аднаго коскай два дзеясловы ў аднолькавай форме, якія стаяць побач, утвараючы ў сэнсавых адносінах адно цэлае тыпу: _Пайду вазьму._ _Пайсці даведацца._ _Вазьмі аднясі._ _Сядзем абмяркуем._ _Устань паглядзі._

2. Раздзяляюцца коскамі два або некалькі прыметнікаў-азначэнняў, якія адносяцца да аднаго і таго слова ў сказе і характарызуюць прадмет з аднаго боку, г.зн. называюць падобныя прыкметы аднаго прадмета.
<br>Напрыклад:
<blockquote>_Мяккія, ласкавыя гукі стройным сугалоссем паліліся па пакоі_ (Я.Колас).</blockquote>
<blockquote>_Беларусь, твой народ дачакаецца залацістага, яснага дня..._ (М.Багдановіч).</blockquote>
Раздзяляюцца коскамі азначэнні, якія абазначаюць адметныя адзнакі розных прадметаў.
<br>Напрыклад:
<blockquote>_Навучэнцы гімназій маюць магчымасць вывучаць нямецкую, французскую, іспанскую, англійскую літаратуры._</blockquote>
Не раздзяляюцца коскамі неаднародныя прыметнікі-азначэнні.
<br>Напрыклад:
<blockquote>_Над далёкімі лясамі звісала тонкая блакітная смуга_ (Я.Колас).</blockquote>
<blockquote>_Я гляджу на зялёнае рослае жыта, на крутыя мурожныя ў лузе стагі_ (С.Грахоўскі).</blockquote>
<blockquote>_Плыве над верасам хваёвы душны пах_ (П.Панчанка).</blockquote>
<blockquote>_Насталі кароткія туманныя асеннія дні_ (Я.Колас).</blockquote> 

3. Коскай аддзяляюцца аднародныя члены сказа, якія звязваюцца паміж сабой злучнікамі __а__, __але__, __ды__ (у значэнні «але»), __аднак__, __хоць__, __толькі__ і інш.
<br>Напрыклад:
<blockquote>_Паўлюк толькі зірнуў, але нічога не сказаў_ (Я.Колас).</blockquote>
<blockquote>_Сонца толькі што ўзышло, аднак прыгравала ўжо даволі горача_ (Э.Самуйлёнак).</blockquote>
<blockquote>_Голас яго ўжо быў амаль звычайны, толькі хрыпеў..._ (І.Шамякін).</blockquote>
<blockquote>_І дзядзька быў рыбак выдатны, хоць больш урыўкавы, прыватны..._ (Я.Колас).</blockquote>
<blockquote>_Дождж быў моцны, ды кароткі._</blockquote>

4. Коскай аддзяляюцца аднародныя члены сказа, якія звязваюцца пры дапамозе парных злучнікаў __як ... так і__; __не толькі ... але (а) і__; __калі не ... то (дык)__; __хоць ... але (а)__; __хоць і не ... затое (аднак)__; __не то што ... але__ і і інш.
<br>Напрыклад:
<blockquote>_Пажар заўважылі як з баракаў, так і з пасёлка_ (П.Пестрак).</blockquote>
<blockquote>_Маці як несла патэльню яечні на стол, так і застыла з ёю на паўдарозе_ (І.Шамякін).</blockquote>
<blockquote>_Каб не то што сказаць, але і падумаць ніхто кепскага не мог..._ (І.Мележ).</blockquote>
<blockquote>_Якуб Колас – паэт, і паэт не толькі ў сваіх паэмах, але і ў прозе_ (Б.Сачанка).</blockquote>

5. Коскай аддзяляюцца адзін ад аднаго аднародныя члены сказа, якія звязваюцца пры дапамозе паўторных злучнікаў __і ... і__, __ды ... ды__, __то ... то__, __ні ... ні__, __не то ... не то__, __ці ... ці__, __ці то ... ці то__, __або (альбо) ... або (альбо)__ і інш.
<br>Напрыклад:
<blockquote>_Я рад і сонцу, і вясне, і дожджыку_ (Я.Пушча).</blockquote>
<blockquote>_Пазбіраць іх [людзей] толькі трэба ды на добрую дарогу наставіць, ды даць ім добрага камандзіра_ (Я.Колас).</blockquote>
<blockquote>_Касцы ідуць то грамадою, то шнурам цягнуць, чарадою, то паасобку, то па пары..._ (Я.Колас).</blockquote>
<blockquote>_Ні далеч, ні час не заслоняць мне родных бароў_ (Я.Колас).</blockquote>
<blockquote>_Потым чуваць ці то птушыны шчэбет-перасвіст, ці то веснавое бульканне ручаін_ (Я.Брыль).</blockquote>

6. Калі паўторныя злучнікі __і ... і__, __ні ... ні__, __то ... то__ звязваюць словы як аднародныя часткі ўстойлівых (фразеалагічных) выразаў, то ў іх перад гэтымі злучнікамі коска не ставіцца.
<br>Напрыклад:
<br>_і днём і ноччу_, _і туды і сюды_, _і смех і грэх_, _і смех і слёзы_, _і смех і гора_, _і скокам і бокам_, _і так і сяк_, _і так і гэтак_, _і тут і там_, _і вашым і нашым_, _і такі і гэтакі_, _і ў хвост і ў грыву_;
<br>_ні так ні гэтак_, _ні бэ ні мэ_, _ні сёе ні тое_, _ні з таго ні з сяго_, _ні ўзад ні ўперад_, _ні жывы ні мёртвы_, _ні рыба ні мяса_, _ні кала ні двара_, _ні даць ні ўзяць_, _ні многа ні мала_, _ні больш ні менш_, _ні адтуль ні адсюль_, _ні свет ні зара_, _ні стаць ні сесці_, _ні села ні пала_, _ні слуху ні духу_, _ні складу ні ладу_, _ні гневу ні ласкі_, _ні канца ні краю_, _ні сват ні брат_, _ні к сялу ні к гораду_, _ні ў кола ні ў мяла_, _ні ў пяць ні ў дзесяць_, _ні грозьбай ні просьбай_, _ні спору ні ўмалоту_, _ні дому ні лому_;
<br>_то скокам то бокам_, _то сюды то туды_, _то ўзад то ўперад_, _то тое то сёе_, _то так то сяк_ і інш.

7. Не аддзяляюцца коскай два аднародныя члены сказа, якія звязваюцца паўторнымі злучнікамі, калі яны паводле сэнсу і інтанацыі ўтвараюць адзінства.
<br>Напрыклад:
<blockquote>_Як хмары закрылі і сонца і зоры, пайшоў [Каліна] партызаніць да бору..._ (П.Броўка).</blockquote>
<blockquote>_Вітаю цябе я і соллю і хлебам!_ (Я.Купала).</blockquote>
<blockquote>_І дзень і два яны ў дарозе_ (Я.Колас).</blockquote>
<blockquote>_Ці вясною ці ўлетку шмат народу на палетку_ (А.Русак).</blockquote>

8. Коскай раздзяляюцца ўсе аднародныя члены сказа, калі папярэднія з іх звязаны паміж сабой без злучнікаў, а наступныя – пры дапамозе паўторнага злучніка __і__.
<br>Напрыклад:
<blockquote>_Жыццё чулася ў траве, у гаёчку, і лясочку, на палях, і на лугах, і ў зялёненькім лужочку, і ў крынічных берагах_ (Я.Колас).</blockquote>
<blockquote>_Дзень іграе на жалейцы, на трубе, і на ражку, і на сінім трыснягу_ (М.Танк).</blockquote>

9. Калі паўторны злучнік __і__ стаіць пасля першага аднароднага члена, перад злучнікам таксама ставіцца коска.
<br>Напрыклад:
<blockquote>_У песнях жа родны край, родныя словы жылі, і жывуць, і жыць будуць_ (Я.Купала).</blockquote>

10. Коскай аддзяляюцца аднатыпныя пары аднародных членаў сказа, звязаных паміж сабой злучнікам __і__. (У сярэдзіне пар коска не ставіцца.)
<br>Напрыклад:
<blockquote>_Паэтам сваёй справы павінен быць кожны: каваль і інжынер, матэматык і гісторык, географ і выкладчык літаратуры_ (В.Вітка).</blockquote>
<blockquote>_Сосны і вязы, дубы і асіны вакол возера вартай пасталі_ (Я.Купала).</blockquote>

11. Калі злучнік __і__ звязвае больш як дзве пары аднародных членаў сказа, то перад ім ставіцца коска. (У сярэдзіне пар, звязаных паміж сабой злучнікам __і__, коска не ставіцца.)
<br>Напрыклад:
<blockquote>_Лясы ў нашай краіне можна сустрэць вялікія і малыя, і густыя і рэдкія, і хвойныя і змешаныя._</blockquote>

12. Калі злучнік __і__ звязвае неаднатыпныя пары аднародных членаў сказа, паміж імі коска не ставіцца.
<br>Напрыклад:
<blockquote>_Удзень і ўночы над палямі і лясамі чуліся выбухі снарадаў і аўтаматная страляніна_ (І.Мележ).</blockquote>
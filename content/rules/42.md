+++
title = "Правілы пастаноўкі кропкі"
chapter = "Кропка"
section = "Пунктуацыя"
weight = 42
draft = false
+++

1. Кропка ставіцца ў канцы закончанага апавядальнага сказа:
<blockquote>_Вечар быў цёмны і ціхі. Побач з чыгункай стаяў высокі стары лес, таемны, пануры і важны. На станцыі шумеў паравоз таварнага цягніка, шумеў ціха і роўна, як бы баючыся парушыць спакой гэтага лесу. Замаўкаюць птушыныя звонкія спевы, калі восень прыходзіць у край наш лясны. Позняя ноч. Цішыня._</blockquote>

2. Калі ў канцы апавядальнага сказа ў дужках указваецца аўтар або даецца пашпартызацыя, то кропка ставіцца пасля дужак: 
<blockquote>_Жнеі спяваюць у полі, жыта густое жнучы_ (М.Танк).</blockquote>
<blockquote>_Госця, маладая дзяўчына, сядзела ў пакоі і ціха размаўляла з маці_ (У.Караткевіч).</blockquote>
<blockquote>_Выдатны паэт і крытык Максім Багдановіч вылучаўся глыбокай і шырокай адукацыяй, тонкім разуменнем паэзіі_ (ЛіМ).</blockquote>

3. Пасля слоў і сказаў, якія з’яўляюцца загалоўкамі да тэкстаў, папер рознага прызначэння, а таксама кніг, карцін, фільмаў і іншых твораў, пасля надпісаў на шыльдах кропка не ставіцца. Калі ж загаловак, назва або надпіс складаюцца з двух або некалькіх сказаў, то кропка пасля апошняга сказа не ставіцца:
<blockquote>_Рэстаран «Ружа». Сямейныя абеды_</blockquote>

4. Кропкай звычайна аддзяляецца «назоўны тэмы» – назва прадмета, асобы ці з’явы, пра якую будзе ісці гаворка ў наступным тэксце.
<br>Напрыклад:
<blockquote>_Піхты. Вынослівыя, гонкія, стройныя. Яны, як громаадводы, тырчаць з тайгі. Без сукоў, адны голыя ствалы. Толькі на самай макавіне дзе-нідзе рэдзенькія кароценькія лапкі_ (Я.Сіпакоў).</blockquote>
<blockquote>_Дзед Міронавіч. З-за яго і запісваю гэта. Дзед – у капелюшы, з сахаром у руцэ. А барада… раскошная, як у прарока_ (Я.Брыль).</blockquote>

5. Кропка ставіцца ў канцы пабуджальных сказаў, калі просьба ці пажаданне выказаны спакойным тонам, без клічнай інтанацыі.
<br>Напрыклад:
<blockquote>_Ніколі не спыняйцеся на паўдарозе_ (Я.Колас).</blockquote>
<blockquote>_Не шуміце, вербы, ля майго акна_ (П.Броўка).</blockquote>
<blockquote>_Бярыце, дзеці, кошыкі, паедзем мы на пошукі тугіх баравікоў_ (П.Панчанка).</blockquote>
<blockquote>_Не хітруй, Аўсееў. Тут табе не кірмаш – таргавацца. Табе загадана, ты і выконвай_ (В.Быкаў).</blockquote>

6. Кропка ставіцца ў канцы складаных сказаў з ускосным пытаннем.
<br>Напрыклад:
<blockquote>_Пятро падышоў і спытаў у шафёра, ці можна пад’ехаць_ (І.Шамякін).</blockquote>
<blockquote>_Дзед Талаш і Мартын Рыль сталі раіцца аб тым, што рабіць далей і куды ісці_ (Я.Колас).</blockquote>
<blockquote>_Міхалка і не стараўся дазнацца, дзе бывае яго гаспадар_ (К.Чорны).</blockquote>

7. Кропка ставіцца пасля сцвярджальных ці адмоўных слоў-сказаў __так__, __не__ і іх сінонімаў (__ага__, __але__, __эге__, __ну__, __добра__ і інш.) пры адсутнасці клічнай або пытальнай інтанацыі.
<br>Напрыклад:
<blockquote>_«У бібліятэку збіраецеся?» – «Так»._</blockquote>
<blockquote>_«А вы, уласна кажучы, хто? Інжынер?» – «Не. Настаўніца»_ (І.Шамякін).</blockquote>
<blockquote>_«Ты мяне слухаеш?» – «Ага»_ (Я.Колас).</blockquote>

8. Кропка ставіцца перад злучнікамі __і__, __ды__, __а__, __але__, __аднак__ і інш., калі яны звязваюць паміж сабой самастойныя сказы.
<br>Напрыклад:
<blockquote>_Лабановіч борздзенька кінуўся да форткі. Але там было ўсё ціха_ (Я.Колас).</blockquote>
<blockquote>_Саўчанка дазволіў разлікам добра адаспацца. Ды на холадзе, у сырых нішах, не надта спіцца_ (І.Шамякін).</blockquote>

9. Кропкай аддзяляюцца асобныя часткі выказвання пры парцэляцыі.
<br>Напрыклад:
<blockquote>_Людзі змагаюцца і перамагаюць. Вайну. Страх. Голад. Дэспатызм, тупасць..._ (І.Шамякін).</blockquote>
<blockquote>_«Тады будзе мір. І шчасце. І жыццё», – сказаў я не без некаторага пафасу_ (В.Быкаў).</blockquote> 

10. Кропка ставіцца ў канцы рубрык пералічэння, калі гэтыя рубрыкі з’яўляюцца самастойнымі сказамі. Паслядоўнасць пунктаў пазначаецца лічбамі з кропкай.
<br>Напрыклад:
<blockquote><em>У пастанове былі запісаны чатыры пункты:
<br>1.&nbsp;Арганізаваць саюз настаўнікаў на падставе пастановы сходу ад 9 ліпеня 1906 года.
<br>2.&nbsp;Саюз ставіць сабе асноўнай мэтай – весці барацьбу з самадзяржаўным ладам шляхам прапаганды ідэі рэвалюцыі сярод насельніцтва і распаўсюджання рэвалюцыйнай літаратуры. Кожнаму члену арганізаванага настаўніцкага саюза ставіцца ў абавязак – стварэнне на месцах рэвалюцыйных ячэек з мэтай прыцягнення найбольшай колькасці членаў у саюз настаўнікаў.
<br>3.&nbsp;Арганізаванаму настаўніцкаму саюзу далучыцца да Усерасійскага саюза настаўнікаў і ўвайсці з ім у цесныя зносіны.
<br>4.&nbsp;Для вядзення спраў саюза выбіраецца бюро ў складзе 3-х асоб: Садовіча, Райскага і Тукалы</em> (Я.Колас).</blockquote>

11. Кропка ставіцца пасля ўмоўных графічных скарачэнняў (акрамя стандартных скарочаных абазначэнняў метрычных мер): _г. Мінск; в. Лебядзінец_; _г. Капыль Мінскай вобл._; але: _100 г_, _5 см_, _3 сек_ і інш.
<br>Калі ўмоўным графічным скарачэннем заканчваецца сказ, то ў канцы сказа другая кропка не ставіцца.
<br>Напрыклад:
<blockquote>_Існуюць індукцыйная электрычная зварка (токамі высокай частаты), зварка электронным промнем і інш._</blockquote>

12. Кропкай аддзяляюцца назвы дзеючых асоб у драматургічных творах, калі гэтыя імёны запісваюцца ў адным радку з рэплікай.
<br>Напрыклад:
<blockquote>Ч а р н а в у с. _Можа, я занадта рэзка выступіў. Трэба будзе пагаварыць з ім._</blockquote>
<blockquote>В е р а. _Я лічу, што вы вельмі добра выступілі, і няма чаго вам прабачэння прасіць_ (К.Крапіва).</blockquote>

13. Кропка ставіцца ў спасылках (у тым ліку і падрадковых) пры ўказанні на крыніцу цытаты пасля прозвішча аўтара, калі ўслед за ім ідзе назва твора гэтага аўтара.
<br>Напрыклад:
<blockquote>_Было лета, самая зялёная пара яго_ (І.Мележ. «Подых навальніцы»).</blockquote>
<blockquote>_Тварэц мовы – народ. Задача ж пісьменніка – у фарміраванні, адборы лепшага, у прывядзенні мовы да літаратурных норм. Як бачым, задача немалая. Мы павінны мець мову прыгожую, гучную, простую, але гнуткую і выразную_ (Я.Колас. «Развіваць і ўзбагачаць літаратурную мову»).</blockquote>

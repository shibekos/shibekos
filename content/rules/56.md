+++
title = "Коска ў складаназлучаным сказе"
chapter = "Коска ў складаным сказе"
section = "Пунктуацыя"
weight = 56
draft = false
+++

1. Коскай аддзяляюцца часткі складаназлучаных сказаў, якія аб’яднаны злучнікамі __і__, __ды__ (у значэнні «і»), __дый__ (__ды і__), __або__ (__альбо__), __ці__.
<br>Напрыклад:
<blockquote>_Ідуць ад кожнага перона на ўсход і захад цягнікі, і ад апошняга вагона далёка свецяць аганькі_ (С.Грахоўскі).</blockquote>
<blockquote>_Праплыве гук баязліва па-над лугам, па-над нівай у знямелы свет, ды зноў ціха-ціха стане_ (Я.Колас).</blockquote>
<blockquote>_Ад завеі не было відаць агнёў нават недалёкіх вёсак, ды і блізкія ішлі ў цемры ледзь прыкметнымі мутнымі знакамі_ (І.Мележ).</blockquote>

2. Перад злучнікамі __і__, __ды__ (у значэнні «і»), __або__, __ці__ коска не ставіцца:
<br>калі ў складаназлучаным сказе (звычайна ў пачатку) ёсць агульны член, які адносіцца да першай і да другой частак, або агульная часціца ці пабочнае слова.
<br>Напрыклад:
<blockquote>_Дзе-нідзе ў гародчыках, ля ганкаў чырванелі вясновыя кветкі і зацвітаў бэз_ (В.Быкаў).</blockquote>
<blockquote>_Праз нейкі час вецер разагнаў хмары ў вышыні і дождж сціх_ (І.Мележ).</blockquote>
<blockquote>_Толькі верхавіны соснаў гулі ледзь чутна ды шалясцелі трапяткія асіны_ (М.Лынькоў);</blockquote>
калі часткі складаназлучанага сказа з’яўляюцца безасабовымі (аднароднымі па значэнні), няпэўна-асабовымі або намінатыўнымі сказамі, а таксама калі маюць форму пытальных, пабуджальных ці клічных сказаў.
<br>Напрыклад:
<blockquote>_Цішыня і прастор_ (Э.Агняцвет).</blockquote>
<blockquote>_Колькі радасці і колькі захаплення!_</blockquote>

3. Коскай аддзяляюцца часткі, якія аб’яднаны ў складаназлучаны сказ злучнікамі __але__, __а__, __ды__ (у значэнні «але»), __ж__ (__жа__), __аж__, __аднак__, __затое__, __толькі__ і інш.
<br>Напрыклад:
<blockquote>_Наводдалек чуліся стрэлы, але тут было ўжо ціха_ (І.Мележ).</blockquote>
<blockquote>_Мартын астаўся ў хмызняку, а дзед Талаш знік з вачэй, расплыўся ў цемрадзі_ (Я.Колас).</blockquote>
<blockquote>_І чужому навучайся, ды свайго не цурайся_ (Прыказка).</blockquote>
<blockquote>_Мікіта моцна пастукаў у дзверы, аднак з кабінета ніхто не азваўся_ (М.Зарэцкі).</blockquote>
<blockquote>_На вуліцы скрыпка грае, мяне ж маці не пускае_ (Народнае).</blockquote>
<blockquote>_Завярнуўся [Бруй] і хацеў ужо ісці назад, аж з печы пачуўся голас: «Хто там?»_ (Я.Колас).</blockquote>

4. Коскай аддзяляюцца часткі, якія аб’яднаны ў складаназлучаны сказ пры дапамозе паўторных злучнікаў __і... і__, __ні... ні__, __то... то__, __не то... не то__, __або (альбо)... або (альбо)__, __ці... ці__, __ці то... ці то__.
<br>Напрыклад:
<blockquote>_І хвалюецца пшаніца, і дрыжыць пяшчотна гай_ (П.Броўка).</blockquote>
<blockquote>_Ні колас на ніве не ўскалыхнецца, ні ліст на дрэве не ўзварухнецца_ (Я.Колас).</blockquote>
<blockquote>_Або іх [птушак] тут не было, або яны проста не адважваліся падаваць голасу_ (Я.Колас).</blockquote>
<blockquote>_Ці то стогне бура, ці то віхор гуляе._</blockquote>
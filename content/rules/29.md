+++
title = "Вялікая і малая літары ў найменнях пасад і званняў, ветлівых зваротах і спецыяльных абазначэннях"
chapter = "Правапic вялiкай i малай лiтар"
section = "Арфаграфія"
weight = 29
draft = false
+++

1. З вялікай літары пішуцца:
<br>словы або спалучэнні слоў, якія з’яўляюцца афіцыйнымі назвамі асобы па вышэйшых дзяржаўных і рэлігійных пасадах: _Прэзідэнт Рэспублікі Беларусь_, _Прэм’ер-міністр Рэспублікі Беларусь_, _Прэзідэнт Расійскай Федэрацыі_, _Старшыня Савета Рэспублікі Нацыянальнага сходу Рэспублікі Беларусь_, _Старшыня Палаты прадстаўнікоў Нацыянальнага сходу Рэспублікі Беларусь_, _Старшыня Канстытуцыйнага Суда Рэспублікі Беларусь_, _Галоўнакамандуючы Узброенымі Сіламі Рэспублікі Беларусь_, _Генеральны пракурор Рэспублікі Беларусь_, _Мітрапаліт Мінскі і Слуцкі_, _Патрыяршы Экзарх усяе Беларусі_, _Кароль Іярданіі_, _Каралева Аб’яднанага Каралеўства Вялікабрытаніі і Паўночнай Ірландыі_, _Імператар Японіі_, _Папа Рымскі_, _Патрыярх Маскоўскі і ўсяе Русі_, _Далай-Лама_. У неафіцыйным ужыванні словы _прэзідэнт_, _старшыня_, _кароль_, _імператар_ пішуцца з малой літары: _візіт прэзідэнта_, _выступленне старшыні_, _прыём у караля_, _загад імператара_; але: _выбары Прэзідэнта Рэспублікі Беларусь_;
<br>словы або спалучэнні слоў, якія з’яўляюцца назвамі асобы па вышэйшых дзяржаўных узнагародах Рэспублікі Беларусь і іншых краін (акрамя слова _кавалер_): _Герой Беларусі_, _Герой Савецкага Саюза_, _Герой Сацыялістычнай Працы_, _кавалер ордэна Ганаровага Легіёна_;
<br>у розных афіцыйных пасланнях, лістах займеннік __Вы__ як форма ветлівага звароту да адной асобы;
<br>у высокім стылістычным ужыванні такія агульныя назвы, як _Радзіма_, _Айчына_, _Бацькаўшчына_, _Чалавек_, _Маці_, _Настаўнік_, _Майстар_ і інш.;
<br>словы ў назвах бакоў у пагадненнях, кантрактах і іншых дагаворах: _Высокія Дагаворныя Бакі_, _Аўтар і Выдавецтва_, _Заказчык і Выканаўца_.
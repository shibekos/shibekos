+++
title = "Агульныя правілы напісання разам, праз злучок і асобна"
chapter = "Правілы напісання разам, праз злучок і асобна"
section = "Арфаграфія"
weight = 34
draft = false
+++

1. Пішуцца разам:
<br>складанаскарочаныя словы і вытворныя ад іх: _прадмаг_, _газпрам_, _журфак_, _прадмагаўскі_, _газпрамавец_ і інш.;
<br>складаныя словы і вытворныя ад іх з пачатковымі іншамоўнымі часткамі __авія-__, __агра-__, __астра-__, __аўдыя-__, __аўта-__, __аэра-__, __бія-__, __варыя-__, __вела-__, __відэа-__, __гама-__, __геа-__, __грам-__, __заа-__, __кіна-__, __макра-__, __медыя-__, __мота-__, __неа-__, __палеа-__, __радыё-__, __сацыя-__, __спарт-__, __стэрэа-__, __танц-__, __тэле-__, __фота-__, __электра-__ і інш.: _авіябілет_, _аграхімія_, _аўтаматакрос_, _аўдыявізуальны_, _аэрафотаздымка_, _біяабарона_, _варыяфільм_, _веласпорт_, _відэафільм_, _геапалітычны_, _гамагенны_, _грамзапіс_, _заапарк_, _кінастужка_, _макрадэфармацыя_, _медыятэкст_, _мотабол_, _неалітычны_, _палеаантраполаг_, _радыёхваля_, _спартбаза_, _стэрэакіно_, _танцклас_, _тэлебачанне_ і інш.;
<br>словы з пачатковай часткай __поў-__ (__паў-__): _поўнач_, _поўдзень_, _паўгоддзе_, _паўлітра_, _паўсвету_, _паўлыжкі_, _паўста_, _паўсотня_, _паўчвэрткі_, _паўчвэртка_, _паўчвэрці_, _паўлімона_, _паўяблыка_, _паўтары_, _паўтара_, _паўсукно_, _паўпаліто_, _паўаршына_ і інш. Калі скарочаная ці падобная да прыстаўкі частка слова далучаецца да ўласнай назвы, яна пішацца праз злучок: _паў-Слуцка_, _паў-Ратамкі_;
<br>словы з прыстаўкамі і падобнымі да прыставак пачатковымі часткамі: __а-__, __анты-__, __арта-__, __архі-__, __гіпер-__, __дыс-__, __дэз-__, __звыш-__, __інтэр-__, __інфра-__, __квазі-__, __контр-__, __мета-__, __між-__, __мілі-__, __пан-__, __паст-__, __псеўда-__, __сін-__, __супер-__, __транс-__, __ультра-__, __экс-__, __экстра-__ і інш.: _алагізм_, _антыгуманны_, _архіважны_, _гіперправоднасць_, _дыстрафія_, _дэзактывацыя_, _звышгукавы_, _інтэрнацыянальны_, _інтраспектыўны_, _інфрачырвоны_, _квазізоркавы_, _контрагент (выключэнне: контр-адмірал)_, _метатэза_, _міжраённы_, _міліметр_, _панславізм_, _пангерманскі_, _пастфактум_, _пастпазіцыя_, _псеўданародны_, _сінгармонія_, _супермаркет_, _трансатлантычны_, _ультрамодны_, _экстэрытарыяльны_, _экстраардынарны_ і інш.;
<br>складаныя словы, першай часткай якіх з’яўляюцца лічэбнікі: _васьмітысячнік_, _двухбаковы_, _двухзначнасць_, _двухколка_, _двухмоўе_, _двухрогі_, _двухногі_, _двуххвостка_, _двухрадкоўе_, _трыццацідвухгадовы_, _двухтысячагоддзе_, _сямісотпяцідзесяцігоддзе_, _чатырохразовы_, _аднагодкі_, _адзінакроўны_, _дванаццаціпавярховы_, _дзесяціпрацэнтны_, а таксама _двукоссе_, _двукроп’е_.

2. Пішуцца праз злучок утварэнні, якія з’яўляюцца:
<br>паўторам слова для ўзмацнення яго значэння: _сіні-сіні_, _ледзь-ледзь_, _горача-горача_, _хто-хто_, _ён-ён_, _хадзілі-хадзілі_, а таксама _ціп-ціп-ціп_, _го-го_, _трэсь-трэсь_;
<br>паўторам слова ў іншай лексіка-граматычнай форме: _мама-мамуся_, _братка-брацейка_, _сама-саменька_, _як-ніяк_, _хто-ніхто_, _што-нішто_, _дзе-нідзе_, _калі-нікалі_, _каму-нікаму_, _сам-насам_, _крыж-накрыж_, _раз-пораз_;
<br>спалучэннем блізкіх або супрацьлеглых па значэнні слоў: _шум-гам_, _паіць-карміць_, _бацька-маці_, _хлеб-соль_, _рукі-ногі_, _шыта-крыта_, _больш-менш_, _сям-там_, _сяк-так_, _сёй-той_, _сюды-туды_, _сёння-заўтра_, _год-два_, _тры-чатыры_, _жыў-быў_, _бокам-скокам_, а таксама _пусці-павалюся_, _узвей-вецер_, _гуляй-вецер_.

3. Пішуцца праз злучок складаныя словы, першай (або апошняй) часткай якіх з’яўляецца:
<br>літара або літарная абрэвіятура любога алфавіта: _К-мезон_ (_ка-мезон_), _&alpha;-часціца_ (_альфа-часціца_), _ЗВЧ-разрад_, _ДНК-залежны_, _Q-код_ (_кю-код_), _&pi;-падобны_ (_пі-падобны_);
<br>лічба любога злічэння: _50-годдзе_, _12-павярховы_, _60-гадовы_, _3-працэнтны_, _алімпіяда-97_, _мода-2008_.

4. Пішуцца праз злучок літарныя скарачэнні складаных слоў: _с.-г._ – _сельскагаспадарчы_, _с.-д._ – _сацыял-дэмакратычны_, _ст.-сл._ – _стараславянскі_, _і.-е._ – _індаеўрапейскі_.
<br>Злучок («вісячы дэфіс») ставіцца пасля першай часткі складанага слова (лічбы), калі другая частка апускаецца ў сувязі з наяўнасцю такой часткі ў наступным аднародным з ім складаным слове: _газа- і водалічыльнік_, _сацыяльна- і культурназначны_, _фосфар- і серазмяшчальны_, _тэле- і радыёвяшчанне_, _адна-, двух- і трохвалентны_, _5-, 10- і 12-павярховы_.


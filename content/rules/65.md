+++
title = "Правілы пастаноўкі спалучэнняў знакаў прыпынку"
chapter = "Спалучэнне знакаў прыпынку"
section = "Пунктуацыя"
weight = 65
draft = false
+++

1. Калі пытальнік, клічнік, кропка, шматкроп’е або коска ўжываюцца ў спалучэнні з працяжнікам, то працяжнік ставіцца пасля пералічаных знакаў прыпынку.
<br>Напрыклад:
<blockquote>_«Хлопец твой ужо добра падрос?» – спытаў той прыглушана_ (Я.Брыль).</blockquote>
<blockquote>_«Малайцы! – стрымана пахваліў Ладынін, акінуўшы вокам зжатую плошчу. – Добры пачатак»_ (І.Шамякін).</blockquote>
<blockquote>_«Нічога. Нічога, усё пройдзе...» – паспрабавала ўсміхнуцца яна_ (І.Мележ).</blockquote>
<blockquote>_Красуй, наш Мінск, – любімая сталіца!_ (М.Хведаровіч).</blockquote>

2. Калі пасля працяжніка стаяць словы, якія выдзяляюцца па адпаведных правілах коскамі (напрыклад, пабочнае слова), то коска перад ім апускаецца.
<br>Напрыклад:
<blockquote>_Удасца ім зашыцца ў лес – напэўна, адарвуцца ад даганятых._</blockquote>
<blockquote>_Паспееш зрабіць усё да вечара – можа, дазволю схадзіць на вячоркі._</blockquote>

3. Коска і працяжнік ставяцца:
<br>перад словам, якое паўтараецца для таго, каб звязаць з яго дапамогай даданую частку складаназалежнага сказа, састаўную частку складаназлучанага ці частку простага сказа разгорнутай канструкцыі.
<br>Напрыклад:
<blockquote>_Тыя сцежкі, што ў заўтра вядуць, – тыя сцежкі аднолькавы, мусіць?_ (П.Трус).</blockquote>
<blockquote>_У цішыні, якой не можа парушыць ні далёкая песня адтуль, дзе палі і дарогі, ні грукатанне экскаватара, што ўжо даносіцца па вадзе з таго боку, дзе Нёман, пры зорках, што неяк цьмяна прасвечваюць з высокай вышыні, і пры месяцы, які барвовым акрайцам устаў над лугам, – у такой цішыні і спакойнай паўцемры выйшлі на працу нядаўнія госці гэтых мясцін – бабры_ (Я.Брыль).</blockquote>
<blockquote>_Сапраўды, хто яна, гэтая пеставатая прыгажунька, зіхатлівы асколак чужога, далёкага свету, недарэчным лёсам вайны закінутая ў фашысцкі канцлагер, – хто яна, каб выкладаць ёй яго балючае, што ў свой час адабрала столькі душэўнае сілы ў самога?_ (В.Быкаў);</blockquote>
у складаназалежных сказах, звычайна з некалькімі даданымі часткамі перад галоўнай, якія распадаюцца на дзве агульныя сэнсавыя часткі, каб абазначыць месца гэтага падзелу.
<br>Напрыклад:
<blockquote>_Пакуль ён ішоў у ваду, занадта, як здавалася Толю, плёхаючы нагамі, пакуль ён пырхаў і пакрэктваў ад задавальнення, – нехта трэці, здалёк яшчэ, з-за ракі ўбачыўшы хлопцаў, падышоў да кладачкі, па якой нядаўна перабіраўся певень з чубаткамі, узышоў на востраў і пачаў падкрадацца да берага_ (Я.Брыль).</blockquote>
<blockquote>_Колькі было людзей на сходзе, што&#769; яны абмяркоўвалі, якое там прынялі рашэнне, – нам пра гэта не казалі;_</blockquote>
у складаных сказах з рознымі відамі сувязі, а таксама ў сказах з характэрнымі рысамі перыяду (з выразным падзелам на дзве часткі, з анафарычнай будовай першай састаўной часткі).
<br>Напрыклад:
<blockquote>_Калі ж асеннія навіны змянялі сад, калі з бяроз ірваў лісце вецер, а мароз, наліўшы ягады рабіны, траву губіў, і мы нагой узрывалі прэлых лісцяў слой; калі патроху чырванелі чаромха, ліпа, стройны клён, а гнёзды змрочныя варон між голага галля чарнелі, і грозны вечара пажар пылаў між бура-шызых хмар; калі асенні вецер дзіка стагнаў і глуха па начах грымеў у наш жалезны дах, – тады да лета Вераніка ад нас знікала ў інстытут і не будзіла згадак тут_ (М.Багдановіч).</blockquote>
<blockquote>_Ці коска зазвоніць у час касавіцы, ці песню дзяўчо запяе, ці неба заззяе ў агнях бліскавіцы, ці вецер у палях зазлуе, ці гром гучнабежны пракоціцца ў хмарах, ці грукне над полем пярун, – усё водгук знаходзіць у вольных абшарах, усё іх дакранаецца струн_ (Я.Колас).</blockquote>
<blockquote>_Ці завылі ваўкі, ці заенчыў віхор, ці запеў салавей, ці загагала гусь, – я тут бачу свой край, поле, рэчку і бор, сваю матку-зямлю – Беларусь_ (Я.Купала).</blockquote>

4. У канцы пытальных сказаў, якія вымаўляюцца з клічнай інтанацыяй, спачатку ставіцца пытальнік, а потым – клічнік.
<br>Напрыклад:
<blockquote>_Зямля Радзімы! У сэрцы боль салодкі хто не адчуў, сустрэўшыся з табой?!_ (А.Звонак).</blockquote>
<blockquote>_Ці ж гэта многа?!_</blockquote>
<blockquote>_Хіба ж так трэба?!_</blockquote>

5. У канцы клічных сказаў, якія вымаўляюцца з пытальнай інтанацыяй, спачатку ставіцца клічнік, а потым – пытальнік.
<br>Напрыклад:
<blockquote>_Бачыў ты!? Слова нельга сказаць!?_ (К.Чорны).</blockquote>

6. Перад закрывальным двукоссем захоўваецца кропка, якая паказвае графічнае скарачэнне.
<br>Напрыклад:
<blockquote>_У інструкцыі было напісана: «Прымяняецца для склейвання вырабаў з паперы, кардону і г.д.»._</blockquote>

7. Калі перад закрывальным двукоссем стаіць пытальнік або клічнік, то коска ставіцца паводле кантэксту.
<br>Напрыклад:
<blockquote>_«Што прынясе вясна?», «Што вясна пакажа?», «Што будзе вясною?» – у прадчуванні важных падзей пыталіся людзі і ўпотайку рыхтаваліся да іх_ (Я.Колас).</blockquote>
<blockquote>_Пятра абганялі фурманкі з больш лёгкімі паклажамі, і ён, свецячыся сваім ясным тварам і песеннымі брывамі, толькі паспяваў гаварыць: «Добры дзень, дзядзечка!», «Добры дзень, цётачка!», хоць трошкі скіроўваючы ўбок свайго гнедку, каб даць абмінуць_ (Я.Скрыган).</blockquote>

8. Пытальнік, клічнік і шматкроп’е ставяцца перад закрывальным двукоссем, калі яны адносяцца толькі да слоў, узятых у двукоссе; пасля закрывальнага двукосся гэтыя знакі ставяцца тады, калі адносяцца да ўсяго сказа, які заканчваецца словамі, узятымі ў двукоссе.
<br>Напрыклад:
<blockquote>_Хлапчук спыніўся на ўсходках і з падазронасцю паглядзеў на жанчыну. «Яна яго ведае ці гэта проста цікаўнасць, можа нават і пустая?»_ (К.Чорны).</blockquote>
<blockquote>_Я паслаў ёй кароткі і сціплы адказ: «Прыязджай, будзеш госцяй жаданай у нас на вялікай будоўлі...»_ (А.Куляшоў).</blockquote>
<blockquote>_Чаму камбайн працуе не ў «Волі»?_ (І.Шамякін).</blockquote>
<blockquote>_А ведаеш ты нашага Івана «Тарпака»?_ (Я.Колас).</blockquote>

9. Калі перад закрывальным двукоссем стаіць пытальнік, клічнік або шматкроп’е, то яны паўторна не ставяцца пасля двукосся; неаднолькавыя знакі (калі яны патрабуюцца ў залежнасці ад характару адпаведных частак тэксту) ставяцца перад двукоссем і пасля яго.
<br>Напрыклад:
<blockquote>_Ці вучылі вы ў школе на памяць верш Я.Купалы «А хто там ідзе?»_</blockquote>
<blockquote>_Вы чуеце, як мне пяюць натхнёныя паэты? Як шэпчуць закаханыя: «люблю!..»?_ (Э.Валасевіч).</blockquote>
<blockquote>_Якая галоўная думка выказана ў вершы Я.Коласа «Асадзі назад!»?_</blockquote>
<blockquote>_Вучаніца выразна прачытала верш П.Броўкі «Пахне чабор»._</blockquote>

10. У межах аднаго сказа коска, кропка з коскай, двукроп’е ці працяжнік ставяцца толькі пасля закрывальнай дужкі на месцы разрыву асноўнага сказа ўстаўной канструкцыяй.
<br>Напрыклад:
<blockquote>_Палілася печ (нанач браўся мароз); у печы скварылася свежына_ (К.Чорны).</blockquote>
<blockquote>_Машы ўспомніўся запіс у Алесіным дзённіку (учора ён выпадкова трапіў ёй у рукі): «У чым паэзія нашага жыцця?»_ (І.Шамякін).</blockquote>
<blockquote>_«Малы Лондан» (без прыгарадаў) – таксама не маленькі, калі прыняць пад увагу, што ён налічвае не менш за шэсць мільёнаў жыхароў_ (К.Крапіва).</blockquote>

11. Кропка, пытальнік, клічнік ці шматкроп’е ставяцца перад закрывальнай дужкай, калі яны адносяцца толькі да слоў, узятых у дужкі.
<br>Напрыклад:
<blockquote>_Калі ён увайшоў у пакой, той, што сядзеў за сталом, – з чорнай кучаравай галавою, у гімнасцёрцы вайсковага крою, – не адрываючыся ад паперы, падаў яму левую руку. (У правай ён трымаў завостраны з абодвух канцоў чырвона-сіні аловак.)_ (К.Крапіва).</blockquote>
<blockquote>_Няхай жыве наша родная Беларусь! (Усе ўстаюць. Апладысменты.)_</blockquote>
<blockquote>_– Ды ў цэнтры (чуў мо?) выдалі дэкрэт – на мяса здаць усіх быкоў, якім мінула дзесяць год_ (К.Крапіва).</blockquote>
<blockquote>_А як вы нас сустрэнеце (ці пабліжэе даль?), рака імя Лаўрэнція, зялёны Манрэаль_ (П.Панчанка).</blockquote>
<blockquote>_Нядаўна (каторы раз!) я прачытаў «Новую зямлю»_ (І.Шамякін);</blockquote>
пасля закрывальнай дужкі яны ставяцца тады, калі адносяцца да ўсяго сказа, які заканчваецца словамі, узятымі ў дужкі.
<br>Напрыклад:
<blockquote>_Іншы раз рэкі двух розных басейнаў бяруць пачатак з аднаго і таго ж балота (напрыклад, рэкі Лучэса і Аршыца паміж Віцебскам і Оршай)._</blockquote>
<blockquote>_Відаць, своеасаблівай цікаўнасцю часопіса да славянства тлумачыцца тое, што ён змяшчаў творы групы ўкраінскіх пісьменнікаў (Кастамараў, Аснаўяненка, Гулак-Арцямоўскі і інш.)._</blockquote>

12. Пры спалучэнні пытальніка або клічніка са шматкроп’ем гэтыя знакі ставяцца на месцы першай або першай і другой кропак.
<br>Напрыклад:
<blockquote>_Ганна, што з табою робіцца?.. Чаму ты такою стала?.._ (К.Чорны).</blockquote>
<blockquote>_А што ж ты цяпер рабіць будзеш?!._ (Я.Брыль).</blockquote>

13. Пры спалучэнні шматкроп’я з коскай коска не ставіцца.
<br>Напрыклад:
<blockquote>_Валюня... слаўная мая... скажы ты мне што-небудзь, га?.. Скажы..._ (Я.Брыль).</blockquote>
<blockquote>_І там… на дне… цвілі лілеі ў багне вечнасці..._ (М.Багдановіч).</blockquote>
<blockquote>_Згубілі вербы каляровасць, а там снягі… снягі… снягі…_ (П.Трус).</blockquote>

14. Перад шматкроп’ем можа ставіцца двукроп’е ці коска, калі ёсць неабходнасць паказаць пералік цытат, якія прыводзяцца не поўнасцю.
<br>Напрыклад:
<blockquote>_У тэлеграмах паведамлялася: ... ваенны пераварот у Грэцыі, рабочыя ў Францыі адмовіліся разгружаць судны з ваеннымі грузамі..._</blockquote>

15. Калі ў пачатку або ў канцы цытаты (тое ж адносіцца і да простай мовы) сустракаюцца ўнутранае і знешняе двукоссі, то ў друкаваным тэксце яны павінны адрознівацца паміж сабой малюнкам (так званыя «елачкі» і «лапкі»), прычым знешняе двукоссе не павінна апускацца.
<br>Напрыклад:
<blockquote>_Анатоль Анікейчык пісаў пра помнік Янку Купалу ў Аўраў-парку: «У аснову ідэі гэтага помніка я паклаў Купалаўскі верш “Брату на чужыне”»._</blockquote>


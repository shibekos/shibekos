+++
title = "Коска пры адасобленых азначальных зваротах і словах"
chapter = "Коска ў простым сказе"
section = "Пунктуацыя"
weight = 49
draft = false
+++

1. Коскамі выдзяляюцца:
<br>дапасаваныя азначэнні, выражаныя дзеепрыметнікавымі і прыметнікавымі словазлучэннямі, што стаяць пасля назоўніка, які паясняюць.
<br>Напрыклад:
<blockquote>_Між імён, праслаўленых на свет, былі імёны нашых блізкіх і знаёмых_ (П.Глебка).</blockquote>
<blockquote>_Вядома, няма ўжо таго пярэстага дывана, калі бела-сінім полымем палае дол, зарослы пралескамі_ (І.Навуменка).</blockquote>
<blockquote>_Сінявокая смуга, поўная цеплыні і ласкі, песціла далёкія лясы і купчастыя бярозы_ (Я.Колас);</blockquote>
дапасаваныя азначэнні, выражаныя прыметнікамі і дзеепрыметнікамі без паясняльных слоў, калі яны стаяць пасля назоўніка, з якім звязаны, і звычайна маюць падкрэсленую сэнсавую нагрузку.
<br>Напрыклад:
<blockquote>_Шуміць рака, вясёлая, жывая_ (А.Бачыла).</blockquote>
<blockquote>_А пад поўнач пасыпаў сняжок, заложны, спорны, густы і сухі_ (Я.Колас).</blockquote>
<blockquote>_Хата, вымытая і прыбраная, чакала гасцей._</blockquote>
<blockquote>_Лабановіч, зацікаўлены, глянуў яшчэ раз на пасаду_ (Я.Колас);</blockquote>
дапасаваныя азначэнні, выражаныя прыметнікамі і дзеепрыметнікамі_ (з паясняльнымі словамі і без іх), калі яны стаяць перад назоўнікам і маюць дадатковае акалічнаснае адценне_ (прычыны, уступкі).
<br>Напрыклад:
<blockquote>_Узрушаны і выведзены з раўнавагі, старшыня грозна ўшчувае крыкуноў_ (Я.Колас).</blockquote>
<blockquote>_Захоплены гэтаю новаю думкаю, Пракоп доўга не можа заснуць_ (Я.Колас).</blockquote>
<blockquote>_Падахвочаныя, дужыя, хлопцы адразу ўзяліся за працу_ (Я.Колас);</blockquote>
дапасаваныя азначэнні, выражаныя прыметнікамі і дзеепрыметнікамі з паясняльнымі словамі і без іх, якія адносяцца да назоўніка (пераважна да дзейніка) і стаяць перад ім, радзей – пасля яго, але аддзеленыя ад гэтага назоўніка выказнікам ці іншымі членамі сказа.
<br>Напрыклад:
<blockquote>_Магутныя ў сваёй велічы, стаялі старыя дубы_ (І.Навуменка).</blockquote>
<blockquote>_Мокрая і прыціснутая асеннім холадам, цяпер гэта расліннасць усё яшчэ гусцілася і ўпарта зелянелася_ (К.Чорны).</blockquote>
<blockquote>_Ігнась вярнуўся дадому праз два тыдні, схуднелы, абарваны_ (У.Ліпскі);</blockquote>
дапасаваныя азначэнні, выражаныя прыметнікамі і дзеепрыметнікамі, адзіночныя і з паясняльнымі словамі, якія адносяцца да асабовых займеннікаў.
<br>Напрыклад:
<blockquote>_Пранікніцеся любоўю да маёй Беларусі, людзі. Велічная і гордая, яна таго вартая_ (У.Караткевіч).</blockquote>
<blockquote>_Радасная здагадка азарае мяне, і, здзіўлены, я паволі ўстаю ў акопе_ (В.Быкаў).</blockquote>
<blockquote>_Пільны, насцярожаны, ступіў ён у хату_ (І.Мележ).</blockquote>
Калі ў склад адасобленага азначальнага звароту ўключана іншая ўдакладняльная канструкцыя, то яна выдзяляецца коскамі: 
<blockquote>_Навокал быў густы травяністы луг, усыпаны, нібы пацеркамі, расою..._ (Я.Сіпакоў).</blockquote>
Калі дапасаваныя азначэнні не маюць выражанага акалічнаснага значэння, коска можа не ставіцца: 
<blockquote>_Працяты марозам снег хрустка скрыпеў пад нагамі дзеда Талаша і грамознага Мартына Рыля_ (Я.Колас).</blockquote>

2. Дапасаваныя азначэнні, выражаныя прыметнікамі і дзеепрыметнікамі, адзіночныя і з паясняльнымі словамі, адасабляюцца і выдзяляюцца коскамі і ў тым выпадку, калі пры іх займеннік адсутнічае, але падразумяваецца: _Заняты думкамі,_ [я] _і не заўважыў, як надышоў вечар_.

3. Калі да аднаго назоўніка або займенніка ў сказе адносяцца некалькі адасобленых азначэнняў, выражаных дзеепрыметнікавымі і прыметнікавымі словазлучэннямі або адзіночнымі азначальнымі словамі, то яны раздзяляюцца коскамі як аднародныя члены сказа.
<br>Напрыклад:
<blockquote>_Даніла Платонавіч смяяўся шчыра і весела, гэтак жа як і яны, маладыя, бадзёрыя_ (І.Шамякін).</blockquote>
<blockquote>_Ён [дзік], натапыраны, раз’юшаны, раз’ятраны, стаяў непадалёку ад толькі што вырытай ямкі і цяжка дыхаў – бакі яго хадзілі ходырам_ (Б.Сачанка).</blockquote> 

4. Не адасабляюцца і не выдзяляюцца коскамі дапасаваныя азначэнні, выражаныя адзіночнымі прыметнікамі і дзеепрыметнікамі, што стаяць пасля назоўніка, які паясняюць і з якім утвараюць адно сэнсавае цэлае.
<br>Напрыклад:
<blockquote>_Плыве, гудзе шум гулкі, будаўнічы..._ (Я.Купала).</blockquote>
<blockquote>_Травою спелаю, мурожнай уся запахла сенажаць_ (А.Астрэйка).</blockquote>

5. Не выдзяляюцца коскамі дапасаваныя азначэнні, выражаныя прыметнікамі і дзеепрыметнікамі (з паясняльнымі словамі або без іх), якія пры цеснай сувязі з дзеясловам становяцца іменнай часткай выказніка.
<br>Напрыклад:
<blockquote>_Саша ішла дадому вясёлая, узрушаная гульнёй_ (І. Шамякін).</blockquote>
<blockquote>_А лес, як добры той знаёмы, стаіць збялелы, нерухомы_ (Я.Колас).</blockquote>

6. Адасабляюцца і выдзяляюцца коскамі:
<br>недапасаваныя азначэнні, выражаныя назоўнікамі ва ўскосных склонах (з паясняльнымі словамі і без іх), з прыназоўнікамі і, радзей, без прыназоўнікаў.
<br>Напрыклад:
<blockquote>_Без шапкі, у адной гімнасцёрцы, Васіль з усяе сілы працаваў вёсламі_ (І.Шамякін).</blockquote>
<blockquote>_Хутчэй бы прыйшла зіма, белая і маладая, з малінавымі маразамі, са звонам канькоў на лёдзе і навагодняй ёлкай_ (П.Панчанка).</blockquote>
<blockquote>_На гарадок паўзла цёмна-шызая хмара, з ружова-серабрыстымі беражкамі_ (С.Грахоўскі);</blockquote>
прыдаткі, якія адносяцца да асабовых займеннікаў і звычайна стаяць пасля іх, зрэдку – перад займеннікам.
<br>Напрыклад:
<blockquote>_І толькі ён, мароз заўзяты, мароз занадта зухаваты, адзін па лесе пахаджае..._ (Я.Колас).</blockquote>
<blockquote>_Вунь яны цягнуцца, варожыя акопы_ (А.Марціновіч).</blockquote>
<blockquote>_Сын лесніка, я сам з маленства любіў паліць касцёр, пасядзець ля вогнішча_ (І.Шамякін);</blockquote>
прыдаткі, якія адносяцца да назоўнікаў, стаяць пасля іх і не ўтвараюць з імі цеснага сэнсавага адзінства, у тым ліку і тыя, што далучаюцца пры дапамозе злучніка як (з адценнем прычыны).
<br>Напрыклад:
<blockquote>_І мядзведзь, даўні ўладар пушчаў, таксама прабівае сабе сцежку, прыходзячы з далёкіх нязведаных сховаў_ (П.Пестрак).</blockquote>
<blockquote>_Сцяпана, як смелага салдата, часта пасылалі ў разведку_ (В.Быкаў);</blockquote>
прыдаткі, якія з’яўляюцца ўласнымі імёнамі, стаяць пасля агульнага назоўніка і маюць удакладняльнае значэнне (перад імі можна без змены сэнсу ўставіць словы гэта значыць, а іменна).
<br>Напрыклад:
<blockquote>_Часцей заходзіць туды і старшыня, Захар Лемеш_ (Я.Колас).</blockquote>
<blockquote>_Гэта быў наш сусед, Іван Бразоўскі, Шуркаў бацька_ (Я.Брыль);</blockquote>
прыдаткі, якія адносяцца да ўласнага імя, стаяць пасля яго і маюць удакладняльнае значэнне.
<br>Напрыклад:
<blockquote>_Ганна, маці Лабановіча, была жанчына добрая, працавітая, руплівая..._ (Я.Колас).</blockquote>
<blockquote>_Самай выдатнай фігурай Адраджэння быў Францыск Скарына, сын купца з Полацка_ (У.Караткевіч).</blockquote>
Перад уласным імем і агульным назоўнікам прыдатак адасабляецца толькі тады, калі мае дадатковае акалічнаснае значэнне: 
<blockquote>_Пісьменнік-псіхолаг, Колас вельмі добра разумеў чалавечыя характары_ (І.Шамякін).</blockquote>
Два прыдаткі, якія стаяць перад уласным імем, коскамі не аддзяляюцца, тры і болей – аддзяляюцца: _доктар тэхнічных навук прафесар Сідарчук І.М._; _начальнік штаба капітан Дзянісаў_; _доктар тэхнічных навук, прафесар, лаўрэат Дзяржаўнай прэміі Рэспублікі Беларусь Мацкевіч Ю.Ф._; _дэкан, доктар хімічных навук, прафесар Васільеў А.А._ і інш.
<br>Пасля ўласнага імя прыдаткі такога тыпу аддзяляюцца коскамі: _М.І.Смяян, доктар сельскагаспадарчых навук, прафесар, акадэмік Нацыянальнай акадэміі навук Беларусі, заслужаны дзеяч навукі Рэспублікі Беларусь_.

7. Выдзяляецца коскамі прыдатак да назоўніка або асабовага займенніка, які ёсць або падразумяваецца ў папярэднім сказе ці ў частцы складанага сказа: 
<blockquote>_Дзе ж падзеўся той Сымон? Ці дзе ходзіць спазарання, непаседа-ветрагон?_ (Я.Колас).</blockquote>
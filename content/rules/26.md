+++
title = "Вялікая і малая літары ў найменнях асоб, звязаных з рэлігіямі, назвах міфалагічных і казачных герояў"
chapter = "Правапic вялiкай i малай лiтар"
section = "Арфаграфія"
weight = 26
draft = false
+++

1. З вялікай літары пішуцца:
<br>найменні найвышэйшых божастваў (бостваў) у рэлігійных культах, а таксама ўсе словы ў спалучэннях, якія змяшчаюць гэтыя назвы: _Бог_, _Саваоф_, _Алах_, _Яхве_, _Шыва_, _Вішну_; _Госпад_ (_Гасподзь_), _Усявышні_, _Уладыка Нябесны_, _Усемагутны Бог_, _Святая Тройца_, _Бог Айцец_, _Бог Сын_, _Божы (Боскі) Сын_, _Бог Дух Святы_, _Святы Дух_, _Прасвятая Тройца_, _Божая (Боская) Маці_, _Прачыстая Уладычыца Нябесная_, _Прасвятая Дзева Марыя_, _Царыца Нябесная_, _Месія_;
<br>прыметнікі, утвораныя ад слова __Бог__: _Божы (Боскі) суд_, _Божы (Боскі) храм_, _Божая (Боская) міласць_;
<br>асабовыя імёны (і ўсе словы ў састаўных асабовых назвах, акрамя агульных назваў) заснавальнікаў рэлігійных вучэнняў, а таксама біблейскіх асоб (апосталаў, прарокаў, святых і інш.): _Ісус Хрыстос_, _Буда_, _Брахма_; _Іаан Хрысціцель_, _Святы Павел_;
<br>імёны легендарных і міфічных асоб, язычніцкіх багоў: _Антэй_, _Зеўс_, _Тытан_, _Венера_, _Фурыя_, _Дажбог_, _Жыжаль_, _Пярун_, _Цмок_, але як агульныя назвы: _пярун_ – удар грому, _іуда_ (_юда_) – здраднік, _цмок_ – змей, _тытан_ – волат, _фурыя_ – злосная істота;
<br>уласныя назвы ўяўных і казачных істот, герояў літаратурных твораў: _Папялушка_, _Чырвоная Шапачка_, _Калабок_, _Снягурка_, _Дзед Мароз_, _Баба Яга_, _Пегас_, _Буцэфал_, _Атлант_, але як агульныя назвы: _дзед-мароз_ – ёлачнае ўпрыгожанне, _баба-яга_ – агідная старая, _буцэфал_ – стары конь, _атлант_ – у архітэктуры;
<br>агульныя назвы істот, а таксама з’яў і прадметаў, калі яны персаніфікуюцца, выступаюць у ролі імёнаў герояў літаратурных твораў (у казках, байках і інш.): _Мядзведзь_, _Воўк_, _Ліса_ (_Ліска_), _Заяц_ (_Зайка_), _Асёл_, _Каза-дзераза_, _Коцік-варкоцік_, _Варона_, _Сарока-белабока_, _Воран_, _Певень_, _Бусел-клекатун_, _Карась-лежабок_, _Сонца_, _Праўда_, _Крыўда_ і інш.

2. З малой літары пішуцца:
<br>слова __бог__ (__гасподзь__) ва ўстойлівых выразах, звязаных з выказваннем розных пачуццяў у прастамоўі, а не са зваротам да Бога паводле рэлігійнай абраднасці і ўяўленняў: _бог яго ведае_, _божа (божачка) ты мой_, _божа збаў_, _дай божа_, _крый бог (божа)_, _не давядзі бог (божа, госпадзі)_, _ратуй божа_, _дзякаваць (дзякуй) богу (табе, госпадзі)_, _бог з табой (з ім, з вамі)_, _алах з ім_;
<br>слова __бог__ з агульным значэннем боства ў спалучэнні з асабовай назвай або з назоўнікам з агульным значэннем у родным склоне: _старажытны славянскі бог Пярун_, _бог сонца Дажбог_, _Сварог – бог неба_;
<br>агульныя назвы ўяўных істот: _архангел_, _анёл_, _херувім_, _фея_, _муза_, _дамавік_, _лясун_, _русалка_, _гном_, _троль_, _здань_, _хохлік_ і інш.
+++
title = "Правілы пастаноўкі шматкроп’я"
chapter = "Шматкроп’е"
section = "Пунктуацыя"
weight = 45
draft = false
+++

1. Шматкроп’е ставіцца ў канцы апавядальнага сказа для абазначэння незакончанасці выказвання.
<br>Напрыклад:
<blockquote>_Няма Хатыні... Звоняць толькі званы_ (Р.Мачульскі).</blockquote>
<blockquote>_І змоўклі абодва надоўга, думалі кожны пра сваё..._ (Б.Сачанка).</blockquote>
<blockquote>_Беларусь, Беларусь, ні канца, ні краю..._ (Я.Брыль).</blockquote>
<blockquote>_Направа будзе лісцвяны лясок. За ім вёска Ямшчына. За Ямшчынай проста дарога на поўдзень. Адлічыш па дарозе дзве першыя вёскі..._ (К.Чорны).</blockquote>
<blockquote>_Людзі ездзяць, а ты..._ (Я.Брыль).</blockquote>

2. Шматкроп’е ставіцца пасля апошняга слова пералічэння, калі яно абрываецца.
<br>Напрыклад:
<blockquote>_У гэтым кутку міжрэчча некалькі вёсак маюць назву Рудня: Рудня Марымонава, Рудня Каменева..._ (І. Шамякін).</blockquote>
<blockquote>_Ёсць кулямёты, ёсць аўтаматы. І шаблі, карабіны..._ (Б.Сачанка).</blockquote>
<blockquote>_Чуецца гоман мне спелае нівы, ціхая жальба палёў, лесу высокага шум-гуд шчаслівы, песня магутных дубоў..._ (Я.Колас).</blockquote>

3. Шматкроп’е ставіцца для абазначэння нечаканых перапынкаў, перарывістасці ў маўленні, што ўзнікаюць у выніку перажыванняў, хвалявання чалавека або пошуку спосабу выражэння думкі.
<br>Напрыклад:
<blockquote>_– Я... так... хлопец... падарожны, праз сябе сам... Я... нічый! – і пры гэтым асцярожна ён [Сымон] зірнуў на дзедаў кій_ (Я.Колас).</blockquote>
<blockquote>_Я хацеў сказаць, што мы... сёння... не сустракаемся..._ (І. Мележ).</blockquote>
<blockquote>_Чакай, як жа яе [настаўніцу] звалі... Гм, Людміла Рыгораўна... Людміла Рыгораўна Капуцкая... Здаецца, зусім нядаўна тое ўсё было... А колькі чаго перажыта!.._ (Б.Сачанка).</blockquote>
<blockquote>_А Сава сказаў коратка і проста: «Для мяне, хоць зараз...» – «Нічога... – перабіў Паддубны. – Толькі канспірацыя... прашу... Асцярожна. Вывучайце сваіх людзей...»_ (П.Пестрак).</blockquote>
<blockquote>_– Антоська!.. родны мой! канаю... перагарэў, адстаў, знікаю... Вядзі ж ты рэй, вядзі... адзін... як лепшы брат, як родны сын_ (Я.Колас).</blockquote>
<blockquote>_– Я спужаўся?! – разгарачыўся Лявон. – Я спуж…_ (З.Бядуля).</blockquote>

4. Шматкроп’е ставіцца ў пачатку, у сярэдзіне, у канцы цытаты, каб паказаць, што ў гэтых месцах прапушчаны словы.
<br>Напрыклад:
<blockquote>_К.Крапіва, раскрываючы сутнасць сатырычных твораў, адзначае: «...рэзананс сатырычнага твора... залежыць ад значнасці аб’екта, на які гэты твор накіраваны»._</blockquote>
<blockquote>_Доўгі час сяброўскія адносіны звязвалі І.Шамякіна з І.Мележам. «Безумоўна, жывучы па-суседску, – успамінае ён, – мы часта заглядвалі адзін да аднаго і вялі цікавыя літаратурныя размовы, больш спакойныя, глыбокія, чым нашы калектыўныя дыспуты...»._</blockquote>
<blockquote>_І.Шамякін успамінае: «Пленум... надзвычай узбагаціў мяне»_ (В.Каваленка).</blockquote>

5. У лексікаграфічных працах пры пропуску часткі цытаты-ілюстрацыі звычайна ставяцца дзве кропкі.
<br>Напрыклад:
<blockquote>__БАРВЕЦЬ__, –вее; незак. Тое, што і б а р в а в е ц ь (у 2 знач. ). _Грывы канчаліся трохі наводдаль, а за імі.. барвелі ў густой зелені плямы ўжо чырвоных асінак._ Караткевіч (Тлумачальны слоўнік беларускай мовы).</blockquote>

6. Калі скарачаецца цытата, у канцы якой павінен стаяць пытальнік або клічнік, то гэтыя знакі ставяцца пасля дзвюх кропак.
<br>Напрыклад:
<blockquote>_Гэй! узвейце сваім крыллем, арляняты, буйна, бурна..!_ (Я.Купала).</blockquote>
<blockquote>Параўн.: _Гэй! узвейце сваім крыллем, арляняты, буйна, бурна, на мінулых дзён магіле, над санлівасцю хаўтурнай!_</blockquote>

7. Шматкроп’е ставіцца ў дыялогу, каб перадаць маўчанне замест адказу на зварот суразмоўцы.
<br>Напрыклад:
<blockquote>_– Дык што, пайшлі?– запыталася дзяўчынка.<br>
–...<br>
– Ну, чаго ты маўчыш?_</blockquote>

8. Шматкроп’е ставіцца паміж абзацамі пры нечаканым пераходзе ад аднаго плана апавядання да другога.
<br>Напрыклад:
<blockquote>_Яна была яшчэ зусім маладая, але на твары яе ляжаў адбітак перажытага. Цесненькія маршчынкі сабраліся на яе лбе і каля рота, сінія кругі былі пад вачыма, твар увесь быў запэцканы зямлёй. Кароценькі рваны кажушок на ёй таксама быў у зямлі..._</blockquote>
<blockquote>_Часавы раздзеўся, набраў у кварту вады і стаў умывацца. За ім памыліся яшчэ два. Кабета падняла галаву і папрасіла дазвалення памыцца_ (К.Чорны).</blockquote>
<br>Калі пераход ад аднаго плана апавядання да другога мае больш рэзкі характар, то шматкроп’е ставіцца ў канцы першага абзаца і ў пачатку другога.
<br>Напрыклад:
<blockquote>_Ці помніць яна, што гаварыла вясною? Тады ў садзе белай пенай з ружовымі прасветамі цвілі яблыні... Цвілі, каб за ўсё лета антонаўкі выраслі, паспелі, сталі такімі, як некалі яна казала...</blockquote>
<blockquote>_...Успомніла! Зірнула на Антона, усміхнулася, узяла самы большы яблык і паднесла да губ_ (І.Грамовіч).</blockquote>

9. Шматкроп’е можа ставіцца пасля «назоўнага тэмы».
<br>Напрыклад:
<blockquote>_Хатынь... Мала хто чуў, мусіць, гэтую назву да вайны. Мала хто ведаў і самую вёску, якая згубілася сярод лясоў і пагоркаў Лагойшчыны._</blockquote>
<blockquote>_Максім Багдановіч... Кароткі быў яго жыццёвы век. Ён вымяраецца дваццаццю пяццю гадамі. Многія літаратары ў такім узросце толькі пачынаюць тварыць. Ён жа – закончыў_ (А.Бачыла).</blockquote>